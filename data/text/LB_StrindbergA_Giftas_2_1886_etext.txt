<title>GIFTAS I-II</p><title_subTitle>ÄKTENSKAPSHISTORIER</p>
<chaptername>ANDRA DELEN</chaptername>
ÄKTENSKAPSHISTORIER MED FÖRORD 
<chapter/>
brist på sunt förnuft och reflexionsförmåga, och vad som försvårar detta fel, är att naturen, som vägrat dem styrkan, i ersättning givit dem listen. Härav deras instinktiva skurkaktighet och deras oövervinneliga smak för lögnen.» det är då först vi verkligen skola bliva herrar.» eller de styra de styrande.» länder, nästan uteslutande ett kvinnligt handarbete, repeterar även författarinnan den hävdvunna, av mannen uppfunna idealbilden av kvinnan, helt enkelt därför att hon icke är mäktig att höja sig över vanan och tänka individuellt. Vid skildringen av kvinnan bestämdes icke författarne av ärlig iakttagelse, utan av omedvetna könsimpulser.» till exempel något vidunderligare än lagen om faderskapet och filiationen, som ålägger mannen ensam att försörja barnen, som ofta icke äro hans ....» uppstått en ny andlig strömning, arbetet på kvinnans frigörelse. I synnerhet där detta gäller ekonomisk frigörelse och självständighet, skall det arbetet, om ock först i en fjärran framtid göra stort gagn, ändra och uppfostra den offentliga meningen, skydda kvinnan mot kroppsligt och andligt övervåld, mannen mot den kroppsliga överansträngning och andliga »avmanning», som nu alltför ofta är följden av hans ställning som ensam försörjare av en stor familj och som ständigt föremål för en överlägsen eller inskränkt hustrus påverkan.» tillfället och fästa sig mindre vid karaktärsutvecklingen, under det att fäderna ofta undertrycka sina ömma ingivelser med hänsyn till ett slutligt gott.    Huruvida det är önskligt, att det inflytande kvinnorna redan utöva på samhällsinrättningar och samhällsverksamheten måtte ökas, är en fråga, den vi vilja lämna odiskuterad. Här vill jag blott påpeka, att vi i den psykologiska förberedelsekursen för studiet av samhällsläran måste innesluta den jämförande könspsykologien, på det, om en reform skall göras, vi må veta vad vi göra.» livsuppehälle, och en man kan tvingas att underhålla sin hustru.    Om en hustru förlöper sin man, tagande barnen med sig, är fadren icke berättigad till vården av sina söner och döttrar, utan måste hålla sig passiv, under det de stå under en annan mans uppsikt.» dem med männens, vare sig inom litteraturens eller konstens område, finna vi, att deras underlägsenhet förnämligast består i en sak, men en högst väsentlig, brist på originalitet.»    »Det är inom de egentligen så kallade sköna konsterna som kvinnornas ringa förmåga av originalitet vid första påseende synes starkast; ty allmänna meningen, (det måste erkännas) hindrar dem icke att ägna sig åt dessa utan fast mera uppmuntrar dem därtill.» sällan genom sitt inflytande uppmuntra eller understödja ett oegennyttigt handlingssätt, en självuppoffrande hängivenhet för ändamål, som icke lova några enskilda fördelar för familjen ..... Men säkert är, att kvinnornas inflytande ofta är allting annat än gynnsamt för den medborgerliga dygden.»    »Med ett sådant inflytande (kvinnans) i varje hus, antingen öppet framträdande eller ock så mycket mäktigare, emedan det verkar i tysthet – är det väl underligt att männen i allmänhet icke höja sig över denna aktningsvärda medelmåtta, som börjar bliva ett så starkt utpräglat drag hos vår tid?»    »Kvinnor lära musik, men icke för att komponera utan endast för att utföra; därför är det även endast  såsom kompositörer männen äro dem överlägsna inom musiken.»    »Mycket (nervositet) beror även på vana och uppfostran, såsom vi se därav att hysteriska anfall och svimningar nästan alldeles upphört, sedan de icke mera äro på modet.»    »När en familjs uppehälle beror icke på förmögenhet, utan på eget förvärv, synes mig det vanliga sättet, att mannen skaffar i huset vad som behöves och hustrun drager försorg om användandet därav, i allmänhet vara den lämpligaste arbetsfördelningen mellan de två.... Om hon företager sig något annat därjämte, kan det sällan befria henne från att riktigt utföra det. Den omvårdnad som hon själv icke kan hava om barnen och hushållet, har ingen annan i hennes ställe; de av barnen som bliva vid liv, uppväxa bäst de kunna, och hushållet bliver sannolikt så illa skött, att detta även ur ekonomisk synpunkt gör ett betydligt avdrag från vad hustrun förvärvar. I ett övrigt rättvist sakernas tillstånd är det därföre, som jag tror, icke något önskvärt bruk att hustrun skall med sitt arbete bidraga till familjens inkomster.» med vilka ingen fred är möjlig, så länge någon annan vilja eller önskan får göra sig gällande än deras egen.» 
<chaptername>Förord.</chaptername>

<sec/>
Att älska, det vill säga: med en bestämd individ av motsatt kön uppleva i släktet, synes vara en egenskap uteslutande mannens. 
<sec/>
En man offrar därför allt för att få leva med den kvinna han älskar. 
<sec/>
Kvinnan älskar mannen endast i och med de fördelar han erbjuder. Denna mannens egenskap har kvinnan begagnat till sin fördel i alla tider, och mannen blev därför faktiskt slaven, ty den som arbetar för en annan utan ersättning är slav. 
<sec/>
När kvinnan därför säger, att hon är slavinnan, så ljuger hon. 
<sec/>
Att ta betalt för sin gunst är kvinnans uppfinning. I prostitutionen tar hon betalt per gång, i äktenskapet per ackord. Det är samma sak. Genom att göra låtsat motstånd har hon uppdrivit mannens passion till vansinne, som yttrat sig i kvinnodyrkan och erotisk poesi, varigenom mannen ända till våra dagar levat i ett saligt självbedrägeri rörande sin förnedring och kvinnans verkliga väsen och överlägsna ställning. 
<sec/>
Varför finnes ej i något lands litteratur en enda lovsång till mannen skriven av en kvinna? Därför att hon måst förakta den hon duperat! 
<sec/>
Under det kvinnan latat sig har mannen arbetat. Han har dragit hela lasset, odlat jorden, förädlat råämnena, utrotat villfarelserna, gjort alla upptäckter, försvarat hus och land med sitt liv, under det kvinnan satt i ro och njöt frukterna av hans arbete och mödor. Och denna nyttiga medlem av samhället har nu blivit en löjlig person, denna uppoffrande make, som släpat ut sig för hustru och hennes barn, han behandlas nu som en brottslig. 
<sec/>
Kvinnan ljuger nu och säger att hon alltid varit underkuvad och att hon aldrig fått deltaga i samhällsarbetet. 
<sec/>
Hon har i alla tider fått besätta alla chefsplatser. 
<sec/>
Hon har blivit kejsarinna utan att känna landets lagar, abbedissa utan att ha studerat vid högskola, och ingen har haft bättre tid än hon, som ägt en arbetande och försörjande make bakom sig, att idka vetenskap och konst. 
<sec/>
Varför har hon icke gjort det? 
<sec/>
Hon har varit lat! 
<sec/>
Kvinnan ljuger nu då hon säger att hennes tid varit upptagen med barnen och hushållet. 
<sec/>
Ty, hon har kastat sitt arbete på 1:o barnmorskan som förlöst henne, 2:o på amman som givit di, 3:o på skolmamselln som givit uppfostran, 4:o på köksan som lagat maten, 5:o på pigan som städat mannens rum, 6:o på husan som lagat mannens skjortor och sytt i de berömda knapparne i byxorna, 7:o på hushållerskan som skött hela hushållet. 
<sec/>
Vad har då kvinnan gjort? 
<sec/>
Hon har latat sig! 
<sec/>
Vad samhället beträffar så har kvinnan, synes det, varit med och byggt upp hela den sköna tillställningen. Den är nämligen byggd på patriarkatet eller fadrens skyldighet att försörja barnen som hon föder. Detta var mycket listigt, ty faderskapet kan ej bevisas. Rättast skulle samhället ha byggts på matriarkatet, ty moderskapet är det enda som kan bevisas. 
<sec/>
Men med matriarkat skulle modren ha nödgats arbeta – och det hade hon icke lust med. 
<sec/>
Den vidunderliga orättvisa har alltså uppstått att mannen ensam fått försörja en kvinna som delat nöjet med honom, och alla hennes barn. Och detta har hon icke blygts att mottaga. 
<sec/>
Men att leva på slavar har alltid urartat och förnedrat slavägaren. Därför har kvinnan blivit efter. Av lättja har hennes kropp blivit mindre muskelstark än mannens, och av brist på omtanke har hennes förstånd blivit efter. 
<sec/>
Kvinnan kan såsom konstberiderska och lindanserska, där offentligt bifall och fortune lockar henne, uppöva sina muskler, men aldrig till den grad som mannen. 
<sec/>
Hon har lagstiftat, regerat, huserat, propagerat religioner,  politiserat, ställt till krig, arrangerat religionsförföljelser i alla tider, men helst bakom den stackars mannens rygg, ty hon har alltid varit feg och falsk. 
<sec/>
Hon har varit den konstitutionella monarken och männen de ansvariga ministrarna. 
<sec/>
Nu i våra dagar synes det som om kvinnan skulle ha vaknat och insett sin falska ställning, sin fula roll, och att makten håller på att löpa henne ur händerna; ty mannen har också vaknat och börjat genomskåda bedrägeriet. 
<sec/>
Därigenom att den fega och lata kvinnan drivit ut mannen ensam i krig, har männens antal minskats. 
<sec/>
Därigenom också att männen ensamma arbetat till övermått är mankönet utsläpat. Nu när tillika männen ej ha håg att låta exploatera sig åt kvinnorna i äktenskap, har ett stort antal kvinnor börjat gå ogifta, det vill säga få inga män att slava åt sig. Statsreligion i Europa. 
<sec/>
Därför kvinnokönets rasande skrik, som tar sig uttryck i den så kallade Kvinnosaken. 
<sec/>
Nu vaknar hon upp och ångrar sig. Ångrar sin dumhet, icke sina fel. Nu vill hon ta försteget igen genom list och bedrägeri. 
<sec/>
Hon säger att hon vill ha arbete. Det ljuger hon; hon vill ha makt och egendom. Först vill hon genom s.k. Gift Kvinnas Äganderätt skaffa en undantagslagstiftning, varigenom hon fullständigt skall befrias från underhållsskyldighet åt sina barn. 
<sec/>
Mannen, som skapat ensam all jordens nyttigheter, organiserat arbetsmarknad, handel och industri, skulle faktiskt vara ägare till all egendom, och om det funnes rättvisa, skulle kvinnan icke ärva. Nu har hon ändock fått arvsrätt, och vad värre är giftorätt. 
<sec/>
Genom äktenskapet är mannen ensam skyldig försörja hustrun och hennes barn antingen de äro hans eller ej. 
<sec/>
Ärvde nu kvinnan något, eller förvärvde, skulle det naturligtvis gå till allas underhåll. 
<sec/>
Men nu begära kvinnorna, att de skola få roa sig på sitt. De tala om sitt som de ärvt. Vem har arbetat ihop det de ärva (av far eller mor)? Jo, en man (far eller farfar) icke en kvinna. Att de smulor en kvinna någon gång kan medföra i äktenskapet användes till mannens skulder, gjorda för vunnen arbetsskicklighets vinnande, är endast helt enkelt billigt. 
<sec/>
Att det nu skall undantagas så att följden kan bli att en rik hustru låter sig försörjas av en fattig man är en monstruös orättvisa. 
<sec/>
Redan nu är i Sverige genom lag stadgat att genom äktenskapsförord kvinnans egendom (hoparbetad av en man) kan undantagas från familjens underhåll. När skall mannens egendom (hoparbetad av honom eller andra män) räddas från den slösaktiga lyxälskande kvinnans disposition? Genom Giftermålsbalkens 9:de kapitel 1:a § är stadgat: 
<sec/>
Kan hustru genom eget arbete något förvärva, däröver må hon ock råda. 
<sec/>
Men om hustru arbetar utomhus, så måste mannen avlöna tjänare, som göra hennes sysslor(?) inomhus. Sålunda är mannen faktiskt exploaterad slav i Sverige och ändå skriva män under petitioner om gift kvinnas äganderätt. 
<sec/>
I Norge står mannen fullständigt under kvinnans godtycke. Där få sjömäns hustrur uttaga av hans lön på rederiet, när han är borta. Och när han kommer hem, har familjen stundom förökats utan hans förvållande! 
<sec/>
En del män vilja ej gifta sig, emedan de finna massor av kvinnor med lust för det glada livet, som naturligtvis mot betalning (mannen får aldrig betalt) äro hågade till att ingå fria förbindelser. 
<sec/>
Detta har varit en stor mängd mäns räddning från äktenskapets slaveri. Men nu rasa de kloka kvinnorna mot dessa förbindelser, som hindrar äktenskaps ingående. Detta är Federationens djupa hemlighet. De se sig överlistade och vilja nu tvinga männen till laglig prostitution (=äktenskap). 
<sec/>
Nu kommer en annan bedrövlig sida av kvinnans urartning. De vilja ej föda barn, säga de. Gott, men de vilja gifta sig. Det vill säga: de vilja åtnjuta mannens försörjning utan att uppfylla de plikter som underhållstagandet medför. Det är ju bedrägeri! 
<sec/>
Därpå vilja de ha rösträtt. Utan skyldigheter naturligtvis. Utan att göra krigstjänst. Det vill säga: de skola sitta och votera över männens liv utan att riskera sina egna. De skola bestämma över skatter, lagar, krig och fred. De skola bestämma allt, ty de äro majoritet. 
<sec/>
Se opp män! 
<sec/>
Mme Adam, som nämndes kandidat vid sista valen i Frankrike, undanbad sig i en skrivelse, vari hon uppmanade kvinnorna tänka på sina skyldigheter, innan de pockade på rättigheter. 
<sec/>
För att jaga mannen in i äktenskapsnätet ha damerna nu också lyckats få krogarna stängda. Han skall »gå i familj». 
<sec/>
Vi ha nu så mycket läst om hur unga män gå på baler och resa till badorter för att leta efter arvtagerskor. Låt oss nu få några goda skildringar (objektiva!) av de ömma mödrarna, som leda sina nakna döttrar på badorter och baler för att fånga försörjare. 
<sec/>
När nu kvinnan utvilad efter 6.000 års god sömn, vill, tvingad av nöd tränga in i arbetsmarknaden, som är organiserad av män, så skall hon, i synnerhet när hon kommer oförsynt och bortskämd, köras ut. Arbetsmarknaden tillhör familjeförsörjaren. 
<sec/>
Alltså ut med drönarna! 
<sec/>
Men det är icke arbetsmarknaden, det är sysslorna och chefsplatserna hon söker. Varför vilja alla flickor bli läkare? Jo därför att, sedan prästerna äro störtade, läkarne spela försynens roll, utrustade med sin av starka privilegier beskyddade magi. 
<sec/>
När man vid Stockholms Högskola delade den manliga matematiska professorns lön för att ge hälften åt ett fruntimmer, så var det ett brott – mot rättvisan. 
<sec/>
Och det jublade männen åt! 
<sec/>
Och så våga kvinnorna klaga över att de äro sämre avlönade än männen. För det första är detta delvis osant. I den marknad, som kvinnan skapat, är hon alltid bättre avlönad. I lastens marknad tar hon ensam lön, mannen får ingenting, och ve honom om han begärde. På tiljorna där kroppsliga behag betalas, har ingen operasångare sådane honorar som en dansös av rang. På lärarinneplatser, som besättas efter en tarvlig examen, betalas damerna bättre än männen, som haft en svår examen. År 1867 betalades graduerade lärare med 750 kronor, men det fanns folkskollärarinnor med 1.800. Och lärarinnor fingo stipendier att fara utrikes och studera. 
<sec/>
Dessutom om kvinnan ger sig in på familjeförsörjarens (mannens) arbetsområde, så gör hon inbrott. Vidare är hennes arbete sämre än mannens, ty hon är svagare och latare; därför skall hon ha mindre betalt. 
<sec/>
Kvinnan har även mindre betalt, därför att lagen icke ålägger henne vara familjeförsörjare. Ävenså därför att hon lever billigare. Varför lever hon billigare? Jo därför att vid alla hennes nöjen det är mannen som betalar. Vid en subskriberad bal utfärdas det herr- och dambiljetter, men mannen utlöser båda. Alltid skall han bjuda. Kvinnan är snål. Hon tar betalt för allt, ifrån sitt sällskap ända till sin gunst. Vilken bror har ännu blivit bjuden av sin syster? Han får betala allt till och med de julklappar hon skänker honom! 
<sec/>
Kvinnan fuskar gärna, och i banker, där hon är anställd, få männen kontrollera hennes göra. På landet, berättar mig en lantbrukare, måste man gå och se efter kvinnorna, när de ha utesysslor såsom rensning och vallning, ty eljes sätta de sig i en backe och prata. Humbug alltså, den flitiga kvinnan! 
<sec/>
Den första kvinna, som tog studentexamen i Sverige, fuskade, såsom ingen pojke förr gjort. Hon lät interfoliera sitt latinska lexikon med Rabes grammatika. 
<sec/>
Hon kuggades, vill jag minnas, den gången; men gick igenom året därpå. Och när hon dog, firades hon med tårar såsom en vägbryterska, av kvinnor och – män. 
<sec/>
De snälla männen! 
<sec/>
Kvinnan har uppställt två morallagar: en för man och en för kvinna. Om en man och en kvinna hava umgänge, kallas hon martyr, (en stackars »förförd» flicka), och han: usling (den usle förföraren). 
<sec/>
Huru nu en förförelse i verkligheten tillgår vet litet var av erfarenhet; men Grundlagen (troligen stiftad av damer i smyg) förbjuder oss att tala om det. 
<sec/>
Nu blir det barn. Lagen kryper strax fram och mannen ensam dömes att lösa in det på barnhuset eller försörja det. Varför icke båda. De hade ju båda agrementet. Om nu mannen icke kan betala, sättes han i fängelse. Men hon går fri! Den usle förföraren får sålunda sota för bådas fel. 
<sec/>
Vidare: en i äktenskap bedragen äkta man är löjlig, en bedragen hustru är tragisk. Det borde vara tvärtom, ty en otrogen man för ingen främmande medlem in i familjen, vilket hustrun kan göra. Och det är dessutom större plikt av kvinnan att vara trogen, emedan hon tar betalt av sin äkta man för att vara honom trogen; han däremot tar ingenting! 
<sec/>
Kvinnan har sålunda två morallagar. 
<sec/>
En annan sak. Den förförda flickan lider ingen skada på annat sätt än att hon förlorar damernas aktning, emedan hon var dum. Männen gifta sig både med förförda flickor, änkor och prostituerade kvinnor. De äro icke alls kinkiga. Det är bara damerna och Björnson som numera vilja ha rena ynglingar. 
<sec/>
Kvinnan har som sagt i alla tider exploaterat den duperade mannen och genom att väcka och nära hans oförbätterliga passion hållit honom i kärlekens bojor. 
<sec/>
Hon kallar sig nu med sin evinnerliga självsmekning den Stumma. Hon kan icke tala, kantänka! Och ändock är kvinnans tunga ända sedan Sokrates dagar så ryktbar. Den Stumma! Att hon icke talar i församlingen, det gör hon rätt i, ty den som ljugit i 6.000 år och mer, den kan icke skilja sanning från lögn. Hon som aldrig tänkt en egen tanke, aldrig gjort en nyttig uppfinning, aldrig arbetat, hon har förlorat sin talan ända tills hon ångrat, omvänt och bättrat sig. 
<sec/>
Hon har aldrig intresserat sig för annat än sig själv, aldrig för det allmänna. Hade hon velat, så vore hon för länge sen inne i alla församlingar. 
<sec/>
Karakteristiskt att se huru hon, som fått välja alla banor, endast valt de usla: som kejsarinna och drottning har hon varit tyrannisk, obetydlig eller usel, som abbedissa ränksmidat med präster, som skådespelerska och lindanserska visat sin kropp, som prostituée och hustru sålt sina gunster. 
<sec/>
Hur har då Kvinnodyrkan uppkommit och vad är den? 
<sec/>
Jag trodde en gång det var sonens vördnad för modren, men jag fruktar jag misstagit mig. Jag tror icke längre att det är någon vidare vördnadsvärd akt att »föda levande ungar». Men kvinnan har slagit mynt av allt: moderskapet har hon fått förklarat heligt. Under havandeskapet har hon frigjort sig från alla skyldigheter en husmoder skulle ha, och hon har väl inbillat mannen att hon kräver den allra största omsorg och det allra största överseende. Hon har tillnarrat sig frihet att göra vad hon vill i nio månader. Hon skall ligga på en soffa, läsa fredliga böcker, som icke oroa henne (icke Nordau och Schopenhauer), hon skall äta det bästa, åka i vagn; och mannen skall icke säga henne emot, ty det kan medföra olägenheter för barnet. Och det tror mannen, även om han vet att underklassens kvinna föder lättast, därför att hon arbetar tungt, han tror det även om han vet, att en läkare ordinerat åt en förstföderska att skura golv. Efter väl använda nio månader, då mannens dressyr fått sin sista handläggning, kommer några timmars smärtor, märk väl blandade med den största fröjd och låtom oss säga det rent ut, med vällust. 
<sec/>
Det är dessa få timmars lidande mannen får umgälla med livstids fängelse. 
<sec/>
Nu skall moderskärleken slå ut sina sköna blommor och kvinnan, modren, madonnan träda fram i sin glans. 
<sec/>
Moderskärleken yttrar sig på följande sätt. En amma efterskickas som uppfyller modrens »ljuvaste» plikt. Hon är för svag att ge di själv, och hon »har ingenting att ge». Därpå lämnas modersomsorgen åt barnpigan, därpå åt skollärarinnan och sist åt en man. 
<sec/>
Moderskärleken är starkare än döden: har en herre skrivit! 
<sec/>
Gud vilka herrar! 
<sec/>
Så snart en man träder fram och med stora gåvor övar inflytande, så är straxt en kvinna framme och exploaterar honom, eller förnedrar honom. 
<sec/>
Sokrates hade en hustru, som, när hon ej kunde tumma honom att säga artigheter åt damerna, förnedrade honom. 
<sec/>
När Kristus kom på modet och blev en stormakt, började kvinnorna fundera ut något sätt att exploatera honom eller avsätta honom! 
<sec/>
De kunde icke begagna honom, ty han var kvinnohatare, därför avsatte de honom. Som han ej hade någon hustru, så kunde de icke höja henne på mannens bekostnad. De grubblade i fyra hundra år, och så funno de ut det. De togo hans moder, timmermannens hustru, och gjorde henne till »Guds Moder». När nu Jesus var Guds Son, så var Guds moder Jesu mormor. Det fordrades en kvinnas hjärna att fundera ut det. Det var icke kvickt, det var snarare dumt, men listigt nog, ty det gick igenom. Mannen (Jesus) var avsatt och kvinnan (madonnan) kom opp. 
<sec/>
Tänk nu den begåvade martyren ersatt av en enfaldig kvinna. 
<sec/>
Men nu skulle naturligtvis Guds moder ha blivit mor utan någon orenande beröring med en man. 
<sec/>
Och så satte man horn på timmermannen Josef, och så förklarades Jesus född utan far, alldeles som Phylloxeran och Gallgetingarne. 
<sec/>
Sedan kompromissade kvinnan med prästerna och så brändes de, som ej trodde på den sköna madonnan. 
<sec/>
Sedan ovanstående nedskrevs har läsningen av en artikel om Matriarkatets historia intagen i Nouvelle Revue av den 15:e mars detta år, givit fullt stöd åt mina misstankar om kvinnorörelsen såsom en återgång till ett kvinnovälde som i forntiden existerat och varav spåren märkas i kvinnodyrkan, madonnakult, gift kvinnas äganderätt m.m. 
<sec/>
Artikelförfattaren, Paul Lafargue, slutar sin uppsats med följande ord: 
<sec/>
»Den patriarkaliska familjen är sålunda en jämförelsevis ny samhällelig form, och dess uppkomst stämplades med lika många brott som kanske i framtiden man har att vänta, i händelse samhällena försöka en återgång till matriarkatet.» 
<sec/>
Detta är redan i full gång ehuru det försökes med överrumpling. Och medlen äro och Kvinnan i Arbetsmarknaden, 
<sec/>
såvida nämligen mannen skall kvarstå samtidigt som familjeförsörjare. Alltså: se upp män! 
<chapter/>

<chaptername>Höst.</chaptername>

<sec/>
De hade varit gifta i tio år! Lyckligt? Så lyckligt som omständigheterna tillåtit. De hade dragit jämnt, jämnt som två jämnstarka stutar, vilka dra i var sin ända av ett rep. 
<sec/>
Första året bisattes naturligtvis en mängd illusioner om äktenskapet såsom den absoluta sällheten. Andra året kommo barnen, och livets släp gav icke mycken tid till grubbel. 
<sec/>
Han var mycket huslig, kanske väl mycket, och hade i familjen funnit sin lilla värld, vars medelpunkt han var; barnen voro radierna, och hustrun sökte också vara medelpunkt men aldrig mitt i cirkeln, ty där satt mannen, och därför råkade radierna att stundom falla på varandra, utom varandra, och därför skar sig det hela. 
<sec/>
Nu på tionde året blev mannen utnämnd till sekreterare vid fängelseinspektionen, och måste ut att resa. Detta var en stöt åt hans hemvanor och han erfor en verklig olust vid tanken på att han för en hel månad måste lämna hemmet. Han visste icke klart, om det var hustrun eller barnen, han skulle sakna mest, kanske alltsammans. 
<sec/>
Kvällen före avresan sitter han i sin soffa och ser på huru hustrun packar hans kappsäck. Hon ligger på knä på golvet och lägger in hans linne. Hon dammar av de svarta kläderna, viker dem omsorgsfullt, så att de skola ta den minsta möjliga plats; inte förstod han sig på sådant! Hon hade aldrig tagit sin ställning i huset som hans tjänarinna, knappt som hans hustru. Hon var mor: mor åt barnen och åt honom. Hon kände sig aldrig förödmjukad av att stoppa hans strumpor, och begärde aldrig någon tack. Och hon ansåg aldrig honom stå i skuld för sådant, då han i gengäld gav henne och hennes barn både hela strumpor och mycket mer, som hon eljes skulle fått släpa ihop utomhus, under det hennes barn voro lämnade ensamma hemma. 
<sec/>
Han satt i soffhörnet och såg på henne. Nu när avskedet nalkades, började små förskott på saknaden att lyftas. Han betraktade hennes figur. Skulderbladen hade skjutit något ut och ryggen var krökt av arbete över vaggan, över strykbrädet och spiseln. Han var också böjd av arbete över skrivbordet och hans ögon hade måst taga hjälp. Men nu tänkte han verkligen icke på sig. Han såg att hennes hårflätor voro tunnare än förr och att en svag ljusning syntes i benan. Var det för honom hon mistat sin fägring, för honom ensam? Nej, för den lilla kommun, som utgjordes av dem alla; ty hon hade ju också arbetat för sig själv. Och hans hår hade också förtunnats på hjässan i kampen för dem alla. Han skulle kanske haft mer ungdom, om de ej varit så många munnar, om han varit ensam, men han ville ej ett ögonblick ha varit ensam. 
<sec/>
– Det skall göra dig gott att komma ut litet, sade hustrun, du har suttit alldeles för mycket inne och kurat. 
<sec/>
– Du är glad att bli av med mig, du, sade han, icke utan en liten bitterhet, men jag kommer nog att sakna er. 
<sec/>
– Du är som huskatten, du saknar din varma vrå, men inte tror jag du saknar mig så fasligt. 
<sec/>
– Än barnen då? 
<sec/>
– Ja, när du är borta, men när du är hemma, så gnatar du på dem, inte som värst förstås, men ändå! Åhnej, du håller nog av dem tror jag, jag vill inte vara orättvis. 
<sec/>
Vid kvällsbordet var han mycket blid och kände sig illa till mods. Han läste icke aftontidningarne utan sökte bara samtal med hustrun; men hon var så upptagen med omsorger, att hon ej gav sig mycken tid med prat, och dessutom hade hennes känslor hunnit stålas bra nog under tio års kampanj i barnkammaren och köket. 
<sec/>
Han var mera känslofull än han ville visa, och oordningen i rummet satte honom i oro. Han såg bitar av sitt dagliga liv, av sin existens kastade huller om buller på stolar och byråar och den öppna, svarta kappsäcken gapade mot honom som en likkista, där vitt linne svepte om svarta kläder, som ännu buro märken av hans knän och armbågar, och han tyckte han låg där själv i den vita stärkskjortan färdig att med locket över sig föras bort. 
<sec/>
Morgonen därpå, en augustimorgon, rusade han ur sängen, klädde sig med andan i halsen och var mycket nervös. Han gick in i barnkammaren och kysste alla barnen, som gnuggade sömnen ur ögonen, och efter att ha omfamnat sin hustru satte han sig i droskan att fara till järnvägsstationen. Resan, i sällskap med förmännen distraherade honom, och han kände det verkligen gott att få ruska på sig litet. Hemmet låg bakom som ett jolmigt sängrum och han var riktigt glad, när han kom fram till Linköping. 
<sec/>
Det återstående av dagen tillbragtes med en fin fängelsemiddag på stora hotellet, där man drack för landshövdingens välgång, men icke för fångarnes, som dock var ändamålet med färden. Men så kom aftonen på det ensamma rummet. En säng, två stolar, ett bord, en kommod och ett stearinljus, som spred sitt futtiga sken på de nakna tapeterna. Sekreteraren kände sig ängslig. Allting fattades: tofflorna, nattrocken, piphyllan, skrivbordet; alla dessa småting, som han låtit ingå som beståndsdelar av sitt liv. Och så barnen och hustrun. Hur hade de det nu? Voro de friska? Han blev orolig och mycket dyster. När han skulle dra upp sin klocka, saknade han urnyckeln. Den hängde där hemma på klockstället, som hans hustru som fästmö broderat åt honom. Han gick och lade sig och tände en cigarr. Men så måste han upp och söka en bok i kappsäcken. Allting var så ordentligt inlagt, att han var rädd att ostäda. Men hur han rev, så hittade han tofflorna! Hon hade då tankar för allt och alla. Och så fick han fatt i boken! Men han läste ingenting. Han låg och tänkte på det förflutna, på sin hustru för tio år sen. Och så trädde bilden från fordom fram, och den nuvarande försvann i cigarrens blåbruna moln, som steg i virvlar upp emot det regnfläckade taket. Och han kände en gränslös saknad. Varje hårt ord sedan dess skar i hans öra och han ångrade varje bitter stund han förskaffat henne. Slutligen somnade han. 
<sec/>
Följande dag arbete och ny middag, med skål för direktörens välgång men ännu ingen för fångarnes. På kvällen ensamhet, ödslighet, köld. Han kände ett behov att tala vid henne. Så tog han fram papper och satte sig vid skrivbordet. Han stannade genast vid första penndraget. Hur skulle han sätta; »Kära mamma» var det alltid, när han skickade hem en brevlapp, att han skulle äta ute. Men nu var det icke till mamma han skrev; det var till den förra fästmön, till älskarinnan. Och så skrev han. »Lilly, min älskade», som förr. I början gick det trögt, ty så många vackra ord hade försvunnit ur det dagliga, vardagliga livets tunga, torra, språk; men snart blev han varm och nu stego de upp ur minnet som glömda melodier; valstakter och romans-fragment; syrener och svalor, kvällsstunder i solnedgång på spegelblanka fjärdar; alla livets vårminnen dansade fram i solskyar och grupperade sig omkring henne. Längst ner på sidan satte han en stjärna, som älskande bruka, och därbredvid skrev han – alldeles som fordom – »Kyssa där!» När han slutat och genomläste sitt brev, märkte han en hetta på kinderna och han var liksom generad. Varför, det visste han inte riktigt. Men det var som att ge ut sina innerligaste känslor åt någon, som kanske icke riktigt förstod dem. 
<sec/>
Emellertid avsände han brevet. 
<sec/>
Det gick ett par dagar, innan svaret kom. Under väntan gick han och kände sig barnsligt blyg och besvärad. 
<sec/>
Men så kom svaret: Han hade träffat rätta ton och ur köksos och barnkammarlarm steg en sång klar och välljudande, varm och ren som den första kärleken. Och nu började en utväxling av kärleksbrev. Han skrev varje kväll och kunde också sända av ett brevkort under dagens lopp. Kamraterna kände inte igen honom. Han började nämligen vårda sin klädsel och sitt yttre, så att han blev misstänkt för en kärlekshandel. Och han var kär, på nytt! Han sände henne sin fotografi, utan glasögon, och hon en lock av sitt hår. De voro barnsliga i sina uttryck och han hade köpt kulört brevpapper med duvor på. Men de voro ju också medelålders människor, som ännu icke på långt när lämnat fyrtiotalet, ehuru livets strider kommit dem att känna sig gamla. Han hade också det sista året försummat henne i äktenskapet, icke så mycket av köld, som av vördnad, ty han såg alltid i henne barnens moder. 
<sec/>
Resan led till sitt slut. Nu började han erfara en viss oro vid tanken på återseendet. Han hade korresponderat med älskarinnan; skulle han i modren och husmodren återfinna henne. Han var rädd att finna sig sviken vid hemkomsten. Han ville ej se henne med en kökshandduk, inte heller med barnen i kjolarne, när han skulle omfamna henne. De måste mötas på en annan plats, ensamma. Skulle han stämma henne mot sig till exempel i Vaxholm, på värdshuset, där de tillbragt så mången glad stund under deras förlovningstid. Det vore en idé. Och där under två dagar återta i minnet den flydda första glada perioden av vårdagar, som aldrig mer skulle återkomma. 
<sec/>
Han satte sig ner och framlade sitt förslag i ett långt glödande brev, vilket hon besvarade med omgående och jakande, lycklig över att han kommit på samma tanke som hon. 
<sec/>
Två dagar senare var han i Vaxholm och ställde rum i ordning på värdshuset. Det var en vacker septemberdag. Han åt sin middag ensam i stora salen, drack ett glas vin och kände sig ung igen. Här var så ljust och luftigt. Därute lågo fjärdarne så blå och endast björkarne i stränderna hade skiftat färg. Ute i trädgården stodo ännu dahlierna i full blomning och resedan doftade i rabattkanterna. Ett och annat bi besökte ännu de sinande kalkarne, men vände gäckade tillbaka till sina kupor. I sunden gingo seglare ut och in för en svag bris och vid vändningarne flaxade seglen och snärtade med skoten, och måsarne flögo skrämda och skrikande bort från strömmingsfiskarena, som sutto och pimplade i sina ökor. 
<sec/>
Han tog sitt kaffe på verandan och började vänta ångbåten, som skulle komma klockan sex. 
<sec/>
Orolig, som om han gick något ovisst till mötes, vankade han av och an på balkongen, spejande utåt fjärden och sunden åt stadssidan för att få sikte på båten. 
<sec/>
Slutligen steg en rök upp över granskogen på Tenölandet. Han fick en lindrig hjärtklappning och drack en likör. Därpå gick han ner till stranden. Nu syntes skorstenen mitt i sundet och snart såg han flaggan på förstången. Var hon med eller hade hon fått hinder? Det behövdes bara att ett av barnen hade fått något ont för att hon skulle stannat hemma, och då måste han ju vara ensam i natt på hotellet. Barnen, som under de sista veckorna trätt i bakgrunden, stego nu fram som något vilket stod emellan honom och henne. I de sista breven hade de talat mycket litet om barnen, såsom om de velat avlägsna något störande, eller något som icke fick vara vittne. 
<sec/>
Han trampade ångbåtsbryggan, som knarrade under hans fötter, tills han stannade orörlig och blev stående vid en pollare, stint blickande ut emot båten, vars skrov förstorades och vars kölvatten lade sig som en flod av smältande guld ut över den blåa, svagt krusade ytan. Nu såg han folk röra sig på övre däck och matroser syssla med tågverk fram i förn. 
<sec/>
Och så rör sig något vitt däruppe bredvid styrhuset. Han är ensam på bryggan och man kan icke gärna vifta åt någon annan än honom; och någon annan kan inte vifta åt honom än hon. Han tar upp sin näsduk och besvarar hälsningen. Men han observerar, att hans näsduk icke är vit, ty han har sedan länge anlagt kulörta, av ekonomi. Ångbåten visslar, signalerar och maskinen minskar; fram till bryggan glider nu fartyget och han känner igen henne. De hälsa med ögonen, men kunna ännu icke växla ett ord för avståndet. Båten lägger till. Han ser henne sakta trängas fram över landgången. Det är hon, men det är icke hon. Tio år ligga emellan! Modet har förändrats, snitten på kläderna är en annan. Förr såg han hennes fina mörka ansikte infattat till hälften i den då brukliga bahytten, som lämnade pannan öppen; nu var det beskuggat av en elak imitation av manshatten; då tecknade sig hennes vackra gestalt i små lekande linjer under den så vackert draperade visitkappan, som skälmskt dolde och framhöll axlarnes rundning och armarnes rörelser; nu var hela figuren vanställd av en lång kuskrock, som tecknade av kläderna men ej gestalten; och när hon tog sista steget på landgången, såg han hennes lilla fot, som han blivit kär uti, när den förr satt i en knäppkänga av fotens form, nu utdragen i en kinesisk spetstoffel, som icke tillät fotbladet höja sig i dessa dansande rytmer, som då var hans förtjusning. 
<sec/>
Det var hon, men det var icke hon! Han omfamnade henne och kysste henne! De frågade varandra huru de mådde och han huru barnen hade det. Och så gingo de uppåt stranden. 
<sec/>
Orden föllo knottriga, torra, tvungna. Så underligt! De voro liksom blyga för varandra och inte en anspelning på brevväxlingen. 
<sec/>
Slutligen tog han mod till sig: 
<sec/>
– Ska vi ta en promenad, innan solen går ned? 
<sec/>
– Ja gärna, sade hon, och tog hans arm. 
<sec/>
De gingo upp för gatan inåt den lilla staden. Alla sommarnöjen voro stängda med luckor, och trädgårdarne voro plundrade. Ett och annat äpple, som gömt sig bakom ett löv, satt ännu kvar i träden, men rabatterna voro berövade varenda blomma. Verandorna, som nu förlorat sina tältmarkiser, sågo ut som skelett och där man förr sett ansikten och hört glada skratt var det tyst. 
<sec/>
– Det ser så höstigt ut, sade hon. 
<sec/>
– Ja, det är kusligt att se sommarnöjen så här. 
<sec/>
Och de vandrade vidare. 
<sec/>
– Vi ska gå och se var vi bodde, sade hon. 
<sec/>
– Ja, det skall bli roligt. 
<sec/>
Och de gingo framåt badinrättningen. 
<sec/>
Där låg den lilla stugan inklämd mellan trädgårdsmästarns och lotsåldermannens, med sitt röda staket omkring; med sin veranda och sin trädgårdstäppa. 
<sec/>
Minnen av det förra döko upp. Där i kammaren, där föddes den första. Jubel och fest! Sång och ungdom! Där stod rosenbusken, som de planterade. Där låg jordgubbslandet, som de anlagt, men det låg där icke numera, ty det var igenvuxet till en gräsplan. Där syntes märken i askarne efter gungan, som ej fanns mer. 
<sec/>
– Tack för dina vackra brev, sade hon och tryckte hans arm. 
<sec/>
Han rodnade och svarade ingenting. Därpå vände de om till hotellet, under det han berättade detaljer från resan. 
<sec/>
Han hade låtit duka i den stora salen, vid deras bord, där de brukade sitta på den tiden. Utan bordsbön satte de sig. 
<sec/>
Och nu sutto de på tu man hand igen. Han tog brödkorgen och bjöd henne. Hon log. Det var inte i går, han var så artig. Men det var så nytt och roligt att äta ute på värdshus och snart sutto de i ett varmt samspråk, som i en duett, den ena fallande in då, kastande fram ett minne, och de levde i minnena. Blickarne lyste och ansiktenas små rynkor slätades. O, den gyllene, rosenröda tiden, som man lever blott en gång, när man fått leva den, och som så många, många aldrig fått. Vid desserten viskade han åt uppasserskan, som strax därpå kom in med en butelj champagne. 
<sec/>
– Kära Axel, vad tänker du på? sade frun till hälften förebrående. 
<sec/>
– På våren som gått, men som skall återkomma. 
<sec/>
Men han tänkte icke uteslutande på den, ty vid hustruns förebråelse skymtade, som när en katt går genom rummet, en mörk bild av barnkammaren och mjölgrötsfatet. 
<sec/>
Men så klarnade det igen och det rosenröda vinet rörde åter på minnets strängar och de kastade sig åter i det förgångnas trolska rus. 
<sec/>
Han satt nu med armbågen på bordet och handen för ögonen liksom för att ej störas av det närvarande, det närvarande som han dock just sökt. 
<sec/>
Timmarne runno fort. De stego upp och gingo in i salongen, där pianot stod, för att dricka kaffe. 
<sec/>
– Jag undrar, hur mina små har det, sade frun, som nu vaknade först ur ruset. 
<sec/>
– Sätt dig och sjung, sade han och slog upp instrumentet. 
<sec/>
– Vad ska jag sjunga; du vet ju, att jag inte sjungit på så länge. 
<sec/>
Ja, det visste han, men nu ville han ha sång. 
<sec/>
Hon satte sig vid pianot och preludierade. Det var ett skrälligt värdshuspiano, vilket lät som lösa tänder. 
<sec/>
– Vad ska jag sjunga? frågade hon och vände sig om på stolen. 
<sec/>
– Det vet du, Lilly, svarade han, utan att våga möta hennes blick. 
<sec/>
– Din sång! Ja! Om jag minns den! 
<sec/>
Och så sjöng hon: »Vad månd’ det landet heta, där som min älskling bor.» 
<sec/>
Men ack, rösten var tunn, så vass och av rörelsen blev den oren. Det var stundtals som ett skrik ur djupet av själen, som känner att middagen är över och att aftonen nalkas. Fingrarne, som rört vid det tunga arbetet, togo icke så lätt fatt på de rätta tonerna och instrumentet var utspelat; klädet på hamrarne var utnött och bara träet knackade mot metallsträngarne. 
<sec/>
När sången var slut, vågade hon icke vända sig om på en stund, likasom hon väntade, att han skulle komma fram till henne och säga något. Men han kom icke och det var tyst i rummet. Då hon vred sig om med stolen, satt han i soffan och grät. Hon vill springa upp emot honom, ta hans huvud mellan sina händer och kyssa det som förr, men hon blev sittande, orörlig, med blickarne mot golvet. 
<sec/>
Han hade en otänd cigarr mellan tummen och pekfingret. När han hörde det blev tyst, bet han av spetsen och repade eld på en sticka. 
<sec/>
– Tack Lilly, sade han, och blossade. Vill du dricka kaffe nu? 
<sec/>
De drucko kaffe och talade om sommarnöjen i allmänhet och var de skulle bo nästa år. Men samtalet började torka och man repeterade sig. 
<sec/>
Slutligen sade han i en lång oförbehållsam gäspning: 
<sec/>
– Nu går jag och lägger mig! 
<sec/>
– Det skall jag göra med, sade hon och steg upp. Men jag vill gå ut litet först – på balkongen. 
<sec/>
Han gick in i sängkammaren. Frun stannade en stund i matsalen och språkade med värdinnan om syltlök, varpå de förirrade sig in på ylletvätt, vilket varade en halv timma. 
<sec/>
När hon kom igen, stannade hon vid sängkammardörren och lyssnade. Där inne var alldeles tyst, och stövlarne stodo utanför. Hon knackade, men ingen svarade. Då öppnade hon dörren och steg in. Han sov. 
<sec/>
Han sov! 
<sec/>
Morgonen därpå sutto de vid kaffebordet. Herrn hade ont i huvudet och frun såg orolig ut. 
<sec/>
– Husch, ett sådant kaffe, sa’ han och grinade. 
<sec/>
– Det är brasilianskt, sa’ hon. 
<sec/>
– Vad ska vi göra i dag? sa’ han och tog upp klockan. 
<sec/>
– Du skall ta dig en smörgås, menade frun, i stället för att sitta och kinka med kaffet. 
<sec/>
– Ja, det ska jag göra, sa’ han, och en liten sup till. Den där champagnen, brr! 
<sec/>
Han fick en smörgåsbricka med brännvinsflaska, och klarnade opp. 
<sec/>
– Nu ska vi gå till lotsberget och se på utsikten. 
<sec/>
De stego upp och gingo ut. Vädret var härligt och promenaden gjorde gott. Men när de skulle uppför berget gick det trögt, frun hade svårt att andas och herrn var styv i knäna. Inga paralleller med fordom anställdes. 
<sec/>
Därpå gingo de ut åt hagarne. 
<sec/>
Ängarne voro slagna för länge sen och sedan betade så att ej en blomma syntes. De satte sig på var sin sten. 
<sec/>
Han började tala om fängelseinspektionen och verket. Hon om barnen. 
<sec/>
Därpå gingo de ett stycke till, utan att tala. Han tog upp klockan. 
<sec/>
– Det är ju tre timmar till middan, sa’ han. 
<sec/>
Och så tänkte han: jag undrar vad vi ska’ göra i morgon. 
<sec/>
De vände om till hotellet. Han började leta efter tidningar. Hon log, och satt tyst vid hans sida. 
<sec/>
Middagen var ganska tyst. Slutligen tog frun upp kapitlet om pigorna. 
<sec/>
– Nå, men för Guds skull låt oss slippa pigorna, utbrast han. 
<sec/>
– Ja, vi ha inte kommit hit för att gräla, svarade hon. 
<sec/>
– Har jag grälat, jag? 
<sec/>
– Ja, inte har jag. 
<sec/>
Och så blev det en förfärlig paus. Nu skulle han önskat någons mellankomst. Barnens! Ja! Den här tête-à-têten började bli honom besvärlig. Men så stack det honom i hjärtat, när han tänkte på gårdagens ljusa timmar. 
<sec/>
– Låt oss gå till ekbacken, sa hon, och plocka smultron. 
<sec/>
– Inte finns det några smultron så här dags på året, min vän: det är ju höst! 
<sec/>
– Låt oss gå ändå! 
<sec/>
Och de gingo igen. Men intet samtal kom upp. Han letade med ögonen efter något föremål, något ställe vid vägen, som det kunde talas om, men allt var torrt, uttalat. Hon visste alla hans meningar om allt och ogillade en stor del av dem. Dessutom nu längtade han hem; hem till barnen och huset. Det här var för galet att gå här som ett spektakel och när som helst vara utsatt för ett gräl. Slutligen stannade de, ty frun var trött. Han satte sig att rita med sin käpp och bara önskade att hon ville ge anledning till ett utbrott. 
<sec/>
– Vad tänker du på, frågade hon slutligen. 
<sec/>
– Jag, svarade han såsom befriad från en börda. – Jo så här tänker jag: vi ä’ gamla, mamma; vi ha lekt ut och vi få vara nöjda med det som varit. Tycker du som jag, så ta vi hem med kvällsbåten. Va! 
<sec/>
– Det har jag tyckt hela tiden, kära gubben, men du skulle få din vilja fram. 
<sec/>
– Nå kom då, så fara vi hem. Det är inte sommar längre, det är höst. 
<sec/>
– Ja det är höst! 
<sec/>
De gingo med lätta steg tillbaka. Han var litet brydd över den tvära prosaiska vändning saken tagit, och han hade ett behov att ge en filosofisk utläggning av sakförhållandet. 
<sec/>
– Ser du, mamma, sa han, min kä .... hm, (ordet var för starkt) mitt tycke för dig har under årens lopp undergått en evolution, som man säger nu för tiden. Det har utvecklat sig, amplifierat sig, så att säga, så att ifrån att omfatta en individ från början, det sedermera har i familjen såsom en kollektivitet sett föremålet. Det gäller inte numera dig personligen, inte barnen, utan det hela ........... 
<sec/>
– Eller som morbror alltid sa, barnen ä’ åskledare! 
<sec/>
Han var efter sin filosofiska förklaring bliven sig själv igen. Det var skönt att lägga av den där bonjouren; och det var som att ta på nattrocken igen. 
<sec/>
Och när de kommo hem till hotellet, tog frun genast ihop med kappsäckarne, och då var hon i sitt esse. 
<sec/>
Och när de kommo ombord på ångbåten gingo de genast ner i matsalongen. För skams skull hade han dock först frågat, om de skulle se solnedgången, vilket hon avböjt. 
<sec/>
Och när de åto kväll, tog han sig själv först, och hon frågade restauratrisen vad spisbrödet kostade. 
<sec/>
När han ätit sig mätt och skulle sätta porterglaset för munnen, kunde han icke längre hålla tillbaka en tanke, som roat honom en lång stund: 
<sec/>
– Gamla stollan! Va! sa han och log mot hustrun, som just i en tugga råkat se upp mot honom. 
<sec/>
Men hon log icke tillbaka mot hans skinande feta ansikte; utan hennes ögon, som en sekund blixtrat till, antogo ett sådant krossande uttryck av värdighet, att han blev helt förlägen. 
<sec/>
Nu var förtrollningen bruten, sista spåret av älskarinnan var försvunnet; han satt ensam med barnens mor, och han kände sig stukad. 
<sec/>
– Därför att jag varit fjollig ett ögonblick, skall du icke ringakta mig, sade hon allvarligt. Men i mannens tycke ligger en god del förakt; det är underligt. 
<sec/>
– Än i kvinnans då? 
<sec/>
– Mycket mera! Det är sant! Men så har hon större anledningar. 
<sec/>
– Gud vet! Det är väl allt lika, fastän ej detsamma. Men troligen ha de orätt i det båda två. Det man genom svårigheten att vinna råkat överskatta, blir lätt föremål för ringaktning. 
<sec/>
– Varför skall man överskatta? 
<sec/>
– Varför skall det vara så svårt att vinna? 
<sec/>
Ångvisslan ovanför deras huven avbröt samtalet. 
<sec/>
De voro framme. 
<sec/>
När de åter trädde in i hemmet och han såg henne mitt i barnskaran, då kände han snart, att hans, »tycke» för henne undergått en förvandling och att hennes tycke för honom överflyttats på och distribuerats över alla dessa små skrikhalsar. Kanske han bara såsom varande medlet ägt hennes tycke. Hans roll var ju så övergående, och därför kände han sig undansatt. Om han icke behövts för brödets anskaffande, skulle han troligen nu varit förskjuten. 
<sec/>
Han gick in i sitt arbetsrum, tog på sig nattrocken och tofflorna, tände en pipa och kände sig hemma igen. 
<sec/>
Utanför piskade regnet med blåsten, och det pep i kakelugnsrören. 
<sec/>
Hustrun kom in, när hon slutat med barnen. 
<sec/>
– Det är intet väder att plocka smultron i, sade hon. 
<sec/>
– Nej min gumma, sommaren är slut och det är höst. 
<sec/>
– Ja det är höst, svarade hon, men det är inte vinter för det, alltid en tröst. 
<sec/>
– En tröst! Svag tröst när man bara lever en gång! 
<sec/>
– Två gånger när man har barn, tre när man får se sina barnbarn! 
<sec/>
– Men sen är det riktigt slut. 
<sec/>
– Såvida det inte finns ett liv efter detta. 
<sec/>
– Det är ingen säkerhet! Vem vet ändå? Jag tror på det, men min tro är intet bevis! 
<sec/>
– Ja men det är roligt att tro det, låt oss tro det, låt oss tro att det kan bli vår en gång till för oss! Låt oss tro det! 
<sec/>
– Ja vi ska tro det, sade han och lade sin arm om hennes liv! 
<chapter/>

<chaptername>Brödet.</chaptername>

<sec/>
Han var extraordinarie i Kommerskollegium med 1200 kronors lön. Han hade älskat en ung flicka utan hemgift; av kärlek, såsom han själv förklarade – för att slippa ränna omkring på balerna och gatorna, menade hans vänner. Hur det nu var, parets samliv var till en början lyckligt. 
<sec/>
– Vad det är billigt att leva gift, utbrast han en dag, sedan bröllopet var överståndet. Samma summa, som knappt vill förslå, när man var ensam ungkarl, räcker nu åt man och hustru. Det här äktenskapet, det är ändå en utmärkt uppfinning. Man har allting mellan sina fyra väggar: bostad, källare, schweizeri – allt. Inga matsedlar mer, inga drickspengar, ingen nyfiken portvakt om morgonen, när man går ut med sin fru under armen. 
<sec/>
Livet log mot honom, hans krafter växte alltjämt, och han arbetade som en hel karl. Han hade aldrig känt sig så fylld av översvallande livskraft, och om morgnarne sprang han ur sängen spänstig och vid briljant lynne; han var som föryngrad. 
<sec/>
Efter två månaders förlopp, innan ledsnaden ännu infunnit sig, delgav honom den lilla frun vissa förhoppningar. Ny glädje, nya omsorger, men så ljuva att bära! Det blev nödvändigt att genast öka inkomsterna för att värdigt kunna mottaga den okände världsborgaren. Han gick och skaffade sig översättningsarbete. Små näpna klädesplagg lågo strödda på möblerna, vaggan stod och väntade i tamburen, och den lille ankom frisk och välbehållen till sorgernas värld. 
<sec/>
Fadren var i hänryckning; dock kunde han icke värja sig för en viss ängslan, när han såg framtiden i ansiktet. Utgifter och inkomster ville ej väga jämnt. Det blev oundgängligt att inskränka sig i toalettväg. Bonjouren började vitna i sömmarne och skjortbröstet doldes under en heltäckare; byxorna fingo fransar nedtill, vilket ådrog honom förakt från vaktmästarne i ämbetsverket. Vidare fann han sig tvungen att göra sin arbetsdag längre. 
<sec/>
– Här måste sättas stopp för småbytingar hädanefter, sade han till sig själv. Men hur skall man bära sig åt då? 
<sec/>
Det visste han icke. 
<sec/>
Tre månader senare förberedde hans hustru honom i valda ordalag på att hans fadersglädje snart skulle fördubblas. Han blev ej synnerligt glad över underrättelsen. Men det gällde nu att gå sin väg fram, ehuru äktenskapet visade sig vara en allt annat än billig sak. 
<sec/>
– Men låt se, tänkte han och såg gladare ut, den yngre ärver den äldres blöjor, inte så? På det viset kostar det ingenting, och för resten skall de väl leva, de likaväl som andra. 
<sec/>
Han blev far för andra gången. 
<sec/>
– Det går med full fart för dig, utlät sig en kamrat, som var gift karl med endast ett barn. 
<sec/>
– Men för fan i våld, vad skall man göra? 
<sec/>
– Man skall vara förståndig! 
<sec/>
– Förståndig? Hör nu, min goda vän! Man gifter sig för att  jag menar, inte enkom för att – – –  men i alla fall också för att – – Nåväl! Vi äro nu gifta, och så är den saken klar. 
<sec/>
– Inte alldeles. En annan sak, bror lilla: om du vill ha råd att gå med nystärkt skjorta och är angelägen om att få befordran, är det absolut nödvändigt, att du har byxor utan fransar nedtill och en hatt, som inte stöter i rödbrunt. 
<sec/>
Och den förståndige viskade förståndiga ord i örat på honom. 
<sec/>
Så var nu den stackars äkta mannen, som tyckte sig ha fått det så bra, satt på halv kost. 
<sec/>
Nu börjades villervallan. 
<sec/>
Först kommo överretade nerver, nätterna sömnlösa och illa gjort arbete om dagen; och så läkaren. Tre kronor för vart recept. Och ett sådant recept, du store! Han borde avhålla sig från arbete. Han hade arbetat för hårt, hjärnan var överansträngd. Men att göra ingenting, det bleve döden för dem alla! Och att arbeta, det var också döden! 
<sec/>
Och han arbetade! 
<sec/>
En dag, då han satt på ämbetsrummet böjd över de ändlösa sifferkolumnerna, fick han svindel och damp till golvet. 
<sec/>
Ett besök hos en läkare, som var specialist – 18 kronor. Ny ordination: permission på grund av sjuklighet, en ordentlig ridtur var morgon, och till frukost biffstek med ett glas gott portvin. 
<sec/>
Rida och portvin. 
<sec/>
Men vad som värre var, en viss kallsinnighet mot den älskade hustrun steg upp inom honom – han visste icke varifrån den kom. Han var rädd för att närma sig henne, och på samma gång kände han begärelse efter henne; han älskade, älskade henne fortfarande, men denna känsla var uppblandad med en viss bitterhet. 
<sec/>
– Du magrar av, framkastade en kamrat. 
<sec/>
– Ja, jag tror verkligen jag har blivit mager, genmälde den stackars gifte mannen. 
<sec/>
– Det var inte det jag ville säga, återtog den andre. Du spelar falskt spel, gosse! 
<sec/>
– Jag förstår sannerligen inte ett ord av vad du säger. 
<sec/>
– Att gå med halv sorg, gifta karlen! Akta dig för sådant, min vän! 
<sec/>
– Ta mig tusan jag begriper något! 
<sec/>
– Ligga upp mot vind, det går inte i längden. Nej, brassa fullt du, bara, och du skall få se att allt blir bra igen. Tro mig, jag känner till det där. Du förstår väl halvkväden visa. 
<sec/>
Notarien lät de goda råden ligga till sig, väl vetande, att inkomsterna ej ökas i proportion till barnskaran, men ganska övertygad om, att han nu hade funnit roten till sin sjukdom. 
<sec/>
Emellertid var sommaren kommen. Familjen hade flyttat ut på landet. En vacker afton hade makarna gått ut att promenera på tu man hand längs den branta sjöstranden, som skuggades av nyss utslagna alar. De satte sig i gräset, tysta och nedslagna. Han var mulen och illa till mods; mörka tankar arbetade i hans värkande hjärna. Livet föreföll honom som en avgrund, vilken öppnade sig för att uppsluka dem, alla dem, som han höll så mycket av. 
<sec/>
De började språka om att han snart komme att mista sin syssla; chefen hade nämligen tagit illa upp att han begärt ny tjänstledighet. Han beklagade sig över kamraternas beteende, han kände sig övergiven av alla, och han led vid tanken på att hon ledsnat vid honom 
<sec/>
Nej, för all del, hon älskade honom fortfarande lika högt som i de lyckliga dar då de nyss hade blivit förlovade; kunde han tvivla på det? 
<sec/>
Ack nej, men han hade lidit så mycket, han var inte herre över sina tankar. Och han lade sin glödande kind mot hennes, smög sin arm om hennes liv och höljde hennes ögon med heta kyssar. 
<sec/>
Myggorna svävade fram och åter i sin bröllopsdans ovanom björken, utan bekymmer för de tusentals små, som deras tilllåtna nöjen skulle kasta in i tillvaron; gäddorna lekte i vassen, vårdslöst avlämnande millioner av sitt yngel; svalorna kysstes i flykten mitt på ljusa dagen, allt annat än ängsliga för följderna av slika oregelbundna älskogsförbindelser. 
<sec/>
I ett nu sprang han upp och sträckte på sig som efter en lång sömn med onda drömmar, i det han inandades i djupa drag den ljumma luften. 
<sec/>
– Hur är det med dig? viskade hans hustru djupt rodnande. 
<sec/>
– Jag vet inte. Men det vet jag, att jag lever, att jag andas igen! 
<sec/>
Och helt strålande, med klarnat ansikte och glans i ögonen, sträckte han sina starka armar mot hustrun, lyfte upp henne som ett barn och tryckte en kyss på hennes panna. Hans vadmuskler svällde som på en antik gud, bålen rätade sig spänstig som ett ungträd, och rusig av lycka och livskraft bar han sin kära börda till gångstigen, vid vilken han satte ner henne. 
<sec/>
– Du förtar dig, älskade, sade hustrun avvärjande, i det hon fåfängt sökte göra sig lös från hans famntag. 
<sec/>
– Ah inte! Jag kunde bära dig till världens ända, och jag skall bära er alla, så många som ni äro, eller, tillade han, så många som ni bli! 
<sec/>
Och fulla av glädje gingo de hemåt arm i arm. 
<sec/>
– När allting kommer omkring, älskling, får man tillstå, att det går ganska ledigt att hoppa över den där avgrunden, som skiljer kropp och själ. 
<sec/>
– Så du kan säga! 
<sec/>
– Hade jag bara vetat det, så skulle jag ha varit mindre olycklig. O, de där idealisterna! 
<sec/>
Och de gingo in till sig. 
<sec/>
Den gamla goda tiden börjar på nytt, och den bättre nya artar sig att bli varaktig. Herrn går åter på sitt ämbetsrum, och man genomlever en omgång till av kärlekens vår. 
<sec/>
Ingen doktor mera, och lynnet alltid det bästa. 
<sec/>
Efter tredje dopet finner mannen saken betänklig och börjar åter det falska spelet med samma påföljd. Doktor, permission, ridning och portvin! Man måste göra ett slut. För varje gång yppade sig en brist i budgeten. 
<sec/>
Alldeles uttröttad, med hela nervmaskinen bragt ur fogarne, måste han låta naturen ha sin gång. Och genast steg utgift och sjönk inkomst. 
<sec/>
Visserligen var han icke rik, men fattig icke heller. 
<sec/>
– Sanningen att säga, gumman lilla, så blir det här precis samma spektakel igen, sade han. 
<sec/>
– Till en viss punkt, ja, min vän, svarade den stackars kvinnan, som jämte modersplikterna hade alla en pigas sysslor att bära på. 
<sec/>
Efter fjärde barnsängen blev det henne för tungt, och man var alldeles tvungen att taga en barnflicka. 
<sec/>
– Nu får det vara nog, tillkännagav den tröstlöse maken. Här sätta vi punkt! 
<sec/>
Armodet grinade mot dem, och husets grundvalar begynte sjunka. 
<sec/>
Och vid trettio år, den fruktbara ålder, då alla blommor kunde ha anspråk på att befruktas, sågo de unga makarna sig hänvisade till ett ohyggligt, nesligt celibat. Mannen vart knarrig, askgrå i hyn och med blicken slocknad. Hustruns rika skönhet vissnade, hennes kraftiga barm föll in, och hon hade att utstå alla en mors lidanden av att se sina barn anemiska och illa klädda. 
<sec/>
En dag stod hon vid spiseln och stekte sill, då en grannfru kom in för att språka litet. 
<sec/>
– Hur står det till med frun? började hon. 
<sec/>
– Tack, så där tämmeligen! Och hur mår frun själv? 
<sec/>
– Ack, jag är mycket klen! Det är inte stort bevänt med att vara gift, när man jämt och samt måste vara på sin vakt. 
<sec/>
– Tror frun att frun är ensam om det? 
<sec/>
– Åh – – ? – – –  
<sec/>
– Vet frun vad han sade åt mig? Man måste spara öket, sa’ han. Och jag lider, må frun tro! Det är just skönt, det här att vara gift! Han eller hon får erfara det. Det kommer på ett ut. 
<sec/>
– Eller bägge två! 
<sec/>
– Det tycks inte vara något att göra vid den saken. 
<sec/>
– Men de lärda då, som smörja kråset på statens bekostnad. 
<sec/>
– De lärda, ja, de ha så mycket annat att tänka på, och för resten är det ju opassande att skriva om sådana saker; man skulle inte kunna läsa dem högt. 
<sec/>
– Och det vore ändå huvudsaken. 
<sec/>
Varpå de två fruntimren begynte delgiva varandra sina hårda erfarenheter. 
<sec/>
Nästa sommar fick man bo kvar i staden på nedra bottnen vid en gränd och njuta av utsikten över en rännsten, vars stank gjorde, att man ej tordes öppna fönstren. 
<sec/>
Hustrun arbetar vid nålen i samma rum där barnen leka; mannen, som måst taga avsked från ämbetsverket av brist på snygga gångkläder, skriver rent i ett rum bredvid och brummar över det stoj, de små föra. Man kastar åt varandra hårda ord genom dörren. 
<sec/>
Det är pingstdagen, på eftermiddagen. Mannen ligger på den trasiga skinnsoffan och betraktar genom rutan ett fönster mitt över gränden. Han ser där en flicka, som har rykte för dåligt leverne, i färd med att pryda sig för aftonpromenaden. Bredvid toalettspegeln har hon en syrenkvast och två apelsiner. Utan att bry sig om nyfikna blickar, snör hon till livstycket över sin fasta barm. 
<sec/>
– Det är då inte något dåligt leverne den där för, sade den till celibat dömde för sig själv, i det han plötsligt lågade upp. Man lever bara en gång här i världen, och man måste leva hur det än bär till. 
<sec/>
Hustrun, som just kommer in i rummet, får syn på föremålet för hans iakttagelser. Det flammar till i hennes öga; den sista gnistan av en utbrunnen kärlek glimmar under askan och tar form av en övergående svartsjuka. 
<sec/>
– Tycker du inte att vi skulle taga barnen med och gå ut till Djurgården? frågar hon. 
<sec/>
– För att ställa ut sitt elände till beskådande? Nej tack! 
<sec/>
– Men här inne är hett. Jag skall rulla ned gardinerna. 
<sec/>
– Öppna då hellre ett fönster! 
<sec/>
Han gissar till hustruns tankar och stiger upp för att själv göra det. Där ute sitta hans fyra småttingar på trottoarkanten nära invid några avloppsrör. De trampa i den torra rännstenen och leka med apelsinskal, som de plockat bland gatsoporna. Han kände ett styng i hjärtat och gråten kom honom i halsen; men armodet hade gjort honom slö, så att han blev stående overksam med händerna i kors. 
<sec/>
Plötsligt kvällde två dyströmmar fram ur kloakrören, översvämmade rännstenen och vätte fötterna på barnen, vilka började skrika, halvt kvävda av stanken. 
<sec/>
– Kläd barnen till att gå ut, men raska på! ropade han, alldeles modfälld av den hjärtslitande synen. 
<sec/>
Fadern sköt korgvagnen, som den lille låg i, medan modern ledde de andra vid handen. De kommo till Klara kyrkogård, deras vanliga tillhåll under de mörkstammiga lindarne med lövverket grönt och frodigt som om marken götts av de lik, som jordats där. Det ringde till aftonsången. Fattighusgummor gingo i skock in i kyrkan för att sätta sig in i de bänkar, som lämnats tomma av de rika bänkägarna, vilka vederkvickt sin själ i högmässan och nu gungade i sina ekipager på kongl. Djurgården. Barnen klängde på de flata gravstenarne, som voro prydda med vapensköldar och inskriptioner. 
<sec/>
Makarna slogo sig ned på ett säte nära barnvagnen, i vilken den minsta låg och sög sin diflaska. Två hundar, till hälften dolda av gräset i en närbelägen grav, hängåvo sig åt sina vårkänslor vid de helga klockornas klang. 
<sec/>
Ett ungt elegant äkta par, som ledde vid handen en liten i sammet och silkesspetsar utstyrd flicka, kom förbi. Den stackars renskrivaren lyfte ögonen till den unge sprätten och igenkände en f.d. kamrat från Kommerskollegium; men denne vårdade sig ej om att hälsa. En känsla av bitter avund gnagde den förre så häftigt, att han kände sig mera förödmjukad av denna s.k. oädla känsla, än av sin beklagansvärda ställning. Hyste han agg till den andre, därför att denne nu innehade en syssla, som han själv hade fikat efter? Säkerligen icke. Men det kunde ju hända, att hans avund vore frånsidan av hans rättskänsla och att hans lidande var så mycket djupare som han kände det vara delat av en hel urarva klass. Han var övertygad om att de stackars fattighusgummorna, där de gingo böjda under den kommunala välgörenhetens ok, avundades hans hustru, och det var alldeles avgjort, att många av dessa hädangångna välborenheter, som vilade här i sina grifter med sköldemärken på, skulle ha avundats honom hans barn, de som själva måst gå ur livet utan någon arvinge till fideikommisset. Visserligen har livet sina brister, men varför skola de feta bitarna tillfalla dem, som ha det bra förut, och hur kommer det till att vinsten alltid stannar hos dem, som inrättat det stora lotteriet? De arvlösa få nöja sig med mässan, aftonsångens nämligen (för dem är moralen avsedd samt de dygder, som föraktas av de andra, för vilka himlens portar springa upp mot klingande betalning). Men den gode och rättfärdige Guden då, som har fördelat håvorna så illa? Bättre hade det i själva verket varit att leva gott utan en dålig gud, som till på köpet har varit nog uppriktig att tillstå, det »vinden blåser vart han (vinden) vill», och därmed bekänt, att han icke befattar sig med våra angelägenheter. Men utan kyrka ingen tröst under nuvarande förhållanden! Dock, varför skall man just hava tröst? Bättre då att inrätta sig så, att man ej blir tvungen att anlita tröst. Icke så? 
<sec/>
I dessa funderingar blev han avbruten av att äldsta flickan bad om ett löv av linden för att ha till parasoll åt dockan. Fadern hann ej väl stiga upp på bänken för att bryta av en kvist, förr än en poliskonstapel i kärv ton anmärkte, att man icke fick röra träden. Ny förödmjukelse! Och på samma gång bad konstapeln honom se till, att barnen inte stego upp på gravstenarna, ty det fanns förordning på att sådant var förbjudet. 
<sec/>
– Det är bäst vi går hem, utbrast skrivaren förkrossad. Så mycket besvär man gör sig för de döda och så litet för de levande! 
<sec/>
Och de vandrade hem. 
<sec/>
Mannen satte sig åter till sitt arbete. Han hade att renskriva manuskriptet till en akademisk avhandling om överbefolkningen. 
<sec/>
Han kunde ej underlåta att taga del av innehållet och började därför läsa häftet. 
<sec/>
Den unge författaren, som tillhörde den s.k. etiska eller fruntimmersskolan, predikade mot lasten. 
<sec/>
– Vad för en last? sade renskrivaren för sig själv. Den, i kraft av vilken vi alla kommit till denna värld; den, som prästen vid vigseln påbjuder genom orden: »föröken eder och uppfyllen jorden!» 
<sec/>
Och den unge författaren skrev vidare: Utom äktenskapet vore släktets förökelse en olycksbringande last till följd av det sorgliga öde, som väntar de barn, vilka äro berövade den vård de behöva. Uti äktenskapet däremot vore det en plikt att giva sina böjelser fritt lopp. För detta talar bland annat den omständigheten att lagen giver skydd t.o.m. åt kvinnans ägg, och det med rätta. 
<sec/>
– Det finns alltså, tänkte skrivaren, en försyn för äkta och ingen för oäkta barn. Oj, sådan ung filosof! Och lagen som ger skydd åt äggen! Med vad rätt lösgöra sig då de små mikroskopiska tingesterna för varje gång månen byter om uppsyn? Man borde verkligen ha satt till polis att övervaka de heliga äggen! 
<sec/>
Alla dessa fånigheter måste han skriva rent med sin vackraste stil. 
<sec/>
En sådan massa moral, men ej ett ord för att upplysa! 
<sec/>
Den moraliska eller rättare sagt omoraliska meningen med resonemanget blev: det finns en gud, som föder och kläder alla i äktenskap födda barn; en gud i himlen, antagligen, men på jorden? Här måste man tänka efter! Visserligen lär han en gång ha stigit ned för att låta korsfästa sig efter fruktlösa bemödanden att bringa reda i mänsklighetens trassliga affärer. Han rådde ej med det. 
<sec/>
Mot slutet skrek den unge filosofen sig hes över hur den rikliga tillgången på vete är ett oemotsägligt bevis på att ingen överbefolkning torde vara för handen och att nymalthusianismens teori vore falsk och därtill brottslig, brottslig inför såväl borgerliga lagen som moralen. 
<sec/>
Och den stackars familjefadern, som icke hade smakat ett vetebröd på åtskilliga år, steg upp och gick att uppmuntra barnen att svälja i sig den rågmjölsgröt och blåaktiga mjölk, varmed de fyllde magen utan att känna sig mätta. 
<sec/>
Det var dystert – inte för att vattgröten var det värsta, men det gamla präktiga humöret, denna trolska fé, som visste förvandla den mörka rågen till gyllene vete, den allsmäktiga kärleken med sitt ymnighetshorn, var sin kos; den hade dunstat bort, droppe för droppe. Barnen hade blivit idel bördor, och den älskade hustrun var nu en förtäckt fiende, i smyg föraktande och föraktad. 
<sec/>
Och källan till alla dessa olyckor? Bristen på bröd! Och i samma veva störta nu Nya världens stora handelshus samman under tyngden av den alltför rikliga tillgången på spannmål! En riktig motsägelsernas värld! Det måste alltså förefinnas en bristfällighet i det sätt, varpå brödet är fördelat. 
<sec/>
Vetenskapen, som intagit religionens plats, har intet svar att giva därpå; den bara konstaterar faktum och låter barnen dö av hunger och föräldrarna av törst. 
<chapter/>

<chaptername>Barnet.</chaptername>

<sec/>
Hans far dog tidigt ifrån honom, och sedan lämnades han i händerna på en mor, två systrar och några tanter. Han hade ingen bror. De levde på egendomen långt in i Södermanland och hade just inga grannar i närheten som de »kunde» umgås med. Vid sju års ålder fick han guvernant tillsammans med systrarne och en kvinnlig kusin, som var upptagen i huset. 
<sec/>
Han låg i samma rum som systrarne, lekte deras lekar, badade tillsammans med dem, och ingen tänkte på att han var av annat kön än flickorna. De äldre systrarne togo också snart hand om honom och blevo hans läromästare och tyranner. 
<sec/>
Han var en ganska stark gosse, men, utsatt för så mångas ömhet blev han småningom bortklemad och hjälplös. 
<sec/>
En gång gjorde han ett försök att komma ut med statsfolkets gossar. De gingo till skogs och klättrade i träden, plundrade fågelbon och kastade sten på ekorrar. Fritiof var lycklig som utsluppen ur ett fängelse och blev borta från middan. Pojkarne plockade blåbär och badade i sjön. Det var den förste dag han haft roligt i sitt liv. När han kom hem mot aftonen var det stor uppståndelse i huset. Modren var orolig och bedrövad, samt visade oförställt sin glädje att se honom hemma igen, men ogifta tant Agat, fruns äldre syster, som var herre i huset, var rasande. Det var ett brott att icke tukta honom. Fritiof förstod ej vari brottet bestod, men tant sade att olydnad var ett brott. Fritiof invände att man aldrig hade förbjudit honom leka med statbarnen, och det hade man ej heller, ty något sådant var aldrig satt i fråga. Men tant stod vid och i modrens åsyn tog hon gossen upp på sitt rum för att ge honom risbastu. Han var åtta år och ganska utvuxen. 
<sec/>
När tanten tog åt hans byxlinning för att knäppa ner byxorna gick en frossbrytning över honom; andan satt i halsgropen och hjärtat bultade. Han skrek ej, men han stirrade med fåniga blickar på den gamla kvinnan, som nästan smekande bad honom vara lydig och icke göra motstånd. Men när hon blottade han kropp föll en känsla av blygsel och raseri över honom och han sprang upp på soffan och slog omkring sig. Han kände något orent, något dunkelt, vidrigt komma från denna kvinna, och hans blygsamhet som kön reste sig som en fiende. 
<sec/>
Men tanten föll i raseri och kastade sig över honom, stupade honom över en stol, rev upp hans skjorta och slog honom. Först skrek han, skrek av ilska, ty smärtan kände han ej, sparkade konvulsiviskt för att komma lös; därpå blev han plötsligen stilla, och teg. 
<sec/>
När den gamla slutat, blev han liggande. 
<sec/>
– Stig upp, sade hon med en nedstämd, bruten röst. 
<sec/>
Han steg upp och såg på henne. Hon var blek på ena kinden och röd på den andra. Ögonen lyste av en mörk eld och hon darrade i hela kroppen. Gossen såg på henne som på ett ont djur och med ett överlägset leende, såsom om han i det förakt hon ingav honom kände sig över henne, kastade han henne i ansiktet ett enda trotsigt föraktfullt: »Fan», som han nyss förut lärt sig av statsbarnen. Därpå tog han upp kläderna och sprang ut; ner till modren, som satt gråtande i matsalen. 
<sec/>
Han ville beklaga sig för henne, men hon vågade ej trösta honom. Då gick han ner i köket, där jungfrurna gåvo honom russin från kryddskåpet. 
<sec/>
Ifrån den dagen fick han ej ligga i systrarnes rum, utan togs in i modrens sängkammare. Han tyckte det var kvavt och tråkigt, och när modren i sin ömhet kom flera gånger om natten och stoppade om honom, blev han störd i sin sömn och svarade vresigt på hennes frågor om han hade det bra. 
<sec/>
Han fick aldrig gå ut, utan att någon klädde på honom, och han hade så många yllehalsdukar att han icke visste vilken han skulle ta. Smög han sig ut, så var det alltid ett skrikande från fönstren att han skulle komma upp och ta något på sig. 
<sec/>
Systrarnes lekar började plåga honom. Att kasta fjäderboll var icke längre tillräckligt för hans starka armar som ville kasta sten; att stå och smågräla vid ett petigt krocketspel, som varken fordrade muskelansträngning eller förstånd, retade hans nerver. 
<sec/>
Och så hade han guvernanten i hälarne, som tilltalade honom på franska, under det han svarade på svenska. Ett dovt hat mot hela tillvaron och omgivningen började spira. 
<sec/>
Han såg snart också en missaktning i det ogenerade sätt man iakttog i hans närvaro, och han vämjdes slutligen vid allesammans. Den enda som hade någon hänsyn för hans känslor var modren, vilken låtit sätta en stor skärm omkring hans säng. 
<sec/>
Hans reträtt var slutligen kökskammaren, där han alltid hade medhåll. Stundom fick han dock där höra saker som kunnat reta en gosses nyfikenhet, men för honom fanns inga mysterier. Han hade sålunda en gång kommit av en händelse ner till badstället där flickorna badat. Guvernanten hade skrikit, men han förstod inte varför, och ställde sig att prata med flickorna som stodo och lågo alldeles nakna i vattnet. Det gjorde icke något intryck på honom. 
<sec/>
Han växte upp och blev yngling. Nu måste man ta en inspektor, vilken skulle lära honom lantbruket, ty han var ju bestämd till att överta gården en gång. Man tog en gammal man med andligt sinnelag. Det var just icke något upplivande sällskap för ynglingen, men det var ändock bättre än det han hade förut. Han fick nya synpunkter på sakerna och kom i verksamhet. Men inspektoren fick dagligen och stundligen så mycket instruktioner av damerna, att han slutligen bara blev ett språkrör. 
<sec/>
Fritiof fick vid sexton års ålder kristi lekamen och guldklocka samt tillstånd att rida, men att gå ut med bössan i skogen, som var hans dröm, det fick han ej. Han behövde visserligen inte frukta någon stryk av sin urfiende, men han var rädd för modrens tårar. Han var alltid barnet och vanan att respektera de andras omdöme satt i honom. 
<sec/>
Men han växte och blev tjugo år. En dag stod han i köket och såg på hur köksan fjällade abborrar. Hon var en ung vacker flicka med ett finhyllt ansikte. Han tog sig för att leka med henne; han stack ner handen innanför hennes klänning på ryggen. 
<sec/>
– Herr Fritiof ska vara snäll, sa flickan. 
<sec/>
– Jag ä snäll, sa han, och blev närgången. 
<sec/>
– Naj Jössus, om frun skulle komma! 
<sec/>
Nå, så– – –  
<sec/>
Frun gick i detsamma förbi den öppna köksdörren, men krökte genast av och gick ut på gården. 
<sec/>
Fritiof tyckte att situationen var pinsam och försvann på sitt rum. 
<sec/>
De hade fått en ny trädgårdsmästare. I sin vishet hade damerna tagit en gift sådan för att de skulle slippa »köksdrag». Men olyckan ville att trädgårdsmästaren varit så länge gift att frukten av hans äktenskap hunnit mogna i en dotters älskliga gestalt. 
<sec/>
Herr Fritiof var icke sen att upptäcka den fagra blomman bland trädgårdens andra rosor. Allt som hos honom fanns av sparad välvilja mot den andra hälften av mänskligheten, till vilken hälft han ej råkade höra, började nu yttra sig mot den unga flickan som hade en fin växt efter sina villkor och som mottagit något av uppfostran. 
<sec/>
Han tog sig för att gå i trädgården och stod långa stunder språkande med henne, där hon låg i en rabatt eller gick och plockade av blommor. Men hon var fjär mot honom och därav växte hans tycke. 
<sec/>
En dag red han genom skogen och hade som vanligt numera hallucinationer av hennes gestalt, vilken för honom antagit naturen av det fullkomliga självt. Han var mjältsjuk av längtan av att få ha henne ensam i sin närhet utan vittnen och utan fruktan att någons ovilja därav skulle väckas. Den lyckan hade för hans upphettade inbillning antagit sådana vidunderliga proportioner att han förlorat lusten att leva utan henne. 
<sec/>
Hästen gick steg för steg med lösa tyglar fram över stigen under det ryttaren hängde tankspridd på dess rygg. Plötsligen såg han något ljust skymta mellan träden, och fram trädde trädgårdsmästarens flicka. Herr Fritiof steg av och hälsade. Därpå gingo de vägen framåt och språkade under det hästen gick steg för steg efter dem. Han talade i dunkla ordalag om sin kärlek till henne; men hon tillbakavisade varje anbud. 
<sec/>
– Varför ska vi tala om det omöjliga, sade hon. 
<sec/>
– Vad är omöjligt? utbrast han. 
<sec/>
– För mig, en stackars flicka, att bli en rik och fin herres fru. 
<sec/>
Anmärkningen var riktig, och herr Fritiof kände sig tillbakaslagen. Hans kärlek var gränslös, men han såg ingen möjlighet att kunna föra in henne bland det koppel, som bevakade gård och grund och som säkert skulle slita hans hind i stycken. 
<sec/>
Efter det samtalet överlämnade han sig åt en stilla dyster förtvivlan. 
<sec/>
Om hösten flyttade trädgårdsmästaren av okänd anledning. Herr Fritiof var otröstlig i sex veckor, ty han hade förlorat sin första och enda kärlek; han skulle aldrig komma att älska mer. Och så gick hösten. 
<sec/>
Vid jultiden installerades den nya provinsial-läkaren i grannskapet. Han hade vuxna barn, och som tanterna alltid voro sjuka, öppnades umgänge. Bland de vuxna barnen befann sig även en vuxen flicka. Det dröjde icke länge förr än herr Fritiof var dödligt kär i henne. Han blygdes först över sin otrohet mot den förras minne, och han intogs hastigt av den åsikt att kärleken måtte vara något opersonligt efter den kunde byta föremål; den tycktes vara en fullmakt ställd på innehavaren. 
<sec/>
Så snart denna hans böjelse var uppvädrad av bevakningen, anhöll modren om ett enskilt samtal med sin son: 
<sec/>
– Du är nu vid de år, började hon, då en man brukar se sig om efter en hustru. 
<sec/>
– Det är redan gjort, kära mamma, sade han. 
<sec/>
– Jag fruktar att du förhastat dig, sade hon. Den flicka du säger dig ha utvalt besitter icke de moraliska grundsatser en bildad man äger rätt att fordra. 
<sec/>
– Vad! Amelies moraliska grundsatser! Vem har något att anmärka! 
<sec/>
– Så! Jag säger intet ont om henne, men hennes far du vet, är en fritänkare ... 
<sec/>
– Det gläder mig att bli befryndad med en man, som tänker fritt utan all hänsyn till intressen. 
<sec/>
– Vi lämna honom, men, Fritiof, du har äldre förbindelser. 
<sec/>
– Vad? Skulle ... 
<sec/>
– Jaa, du har lekt med Lisens hjärta – – –  
<sec/>
– Kusins? 
<sec/>
– Ja! Ha ni icke sedan barndomen betraktat varandra som ett blivande par, och tror du icke att hon fästat sitt hopp och sin framtid vid dig. 
<sec/>
– Det är ni, som lekt med oss, som tussat oss ihop, icke jag! svarade sonen. 
<sec/>
– Men tänk då på din gamla mor och dina systrar, Fritiof. Vill du i detta hus, som alltid varit allas vårt hem, införa en vilt främmande flicka som äger rättighet att befalla och styra över oss. 
<sec/>
– Jaså, det är där det ligger. Lisen är utkorad till härskarinnan. 
<sec/>
– Ingen är utkorad, men en mor har alltid rätt att utse sin sons blivande hustru, och ingen kan det som hon. Tvivlar du på mina goda avsikter; säg, kan du misstänka din egen mor för att vilja handla till din skada? 
<sec/>
Nå det kunde inte herr Fritiof, men – han älskade inte Lisen; han höll av henne som en syster, visserligen, men ... – Älskade? Ack kärleken var en sådan ostadig ting. Den skulle man icke bygga på, ty den gick sin kos, men vänskapen, likstämmighet i meningar och vanor, gemensamma intressen, fullständig kännedom om varandras karaktärer lämnade de bästa garantier för äktenskaplig lycka. Lisen var en duktig flicka, huslig och ordentlig, och hon skulle göra hans hem så lyckligt som han kunde vilja. 
<sec/>
Fritiof såg ingen utsikt att komma ifrån på annat sätt än begära betänketid. 
<sec/>
Emellertid tillfrisknade damerna otroligt hastigt och alla läkarebesök blevo onödiga. Doktorn gjorde en visit ändå, men mottogs som en inbrottstjuv, vilken kom för att göra förstudier på lås och reglar. Han var en snabbsynt man och såg genast hur det var fatt. Fritiof gjorde en återvisit, men mottogs som en falsk angivare, och därmed var allt umgänge slut. 
<sec/>
Fritiof blev myndig. 
<sec/>
Nu började stormlöpningen. Tanterna kröpo för honom och visade den nye härskaren sin oumbärlighet i det de behandlade honom som ett oförståndigt barn. Systrarne visade sig moderligare än någonsin, och Lisen började vårda sin toalett. Hon anlade snörliv och burrade upp håret. Hon var icke någon ful flicka, långt ifrån, men hon hade en kall blick och en slipad mun. 
<sec/>
För Fritiof var hon dock endast någonting likgiltigt könlöst, och han hade aldrig sett flickan i henne. 
<sec/>
Nu efter modrens tillkännagivande kände han sig generad i hennes närhet, i synnerhet som hennes sätt började bli klibbigt. Han mötte henne överallt; i trappor, i trädgård, i stallet till och med. En morgon kom hon in på hans rum när han låg och bad att få låna knappnålar. Hon var klädd i kamrock och spelade blyg. 
<sec/>
Han började vämjas vid henne, men likafullt, – hon sysselsatte hans tankar. 
<sec/>
Under tiden förnyade modren sina samtal med sonen, och tanter och systrar anspelade oavlåtligt på ett väntat bröllop. 
<sec/>
Livet blev den unge mannen olidligt. Han såg ingen utgång ur dessa nät. Lisen hade nog blivit något annat för honom än systern och kamraten, utan att därför vara honom kärare; men genom tanken på möjligheten av en äktenskaplig förening hade hon slutligen för honom blivit kvinna, en osympatisk låt vara, men ändock en kvinna. Att gifta sig var ändock en förändring i hans ställning och kanske en räddning ur träldomen. Han såg icke skymten av en kvinna i hela socknen, och så gott hon då som någon annan. 
<sec/>
Slutligen gick han till modren och framlade sina villkor för en förening med Lisen: eget hushåll i flygelbyggnaden och eget bord; och att modren skulle fria för honom, ty det kunde han aldrig komma sig för med. 
<sec/>
Kompromissen antogs, och Lisen leddes in att mottaga Fritiofs omfamning och en mycket blyg kyss. De gräto bägge två, varför visste de ej, men sedan gingo de och skämdes för varandra hela dagen intill aftonen. 
<sec/>
Sedan var allt som förut, dem emellan, men tanternas och systrarnes moderlighet hade numera inga gränser. De inredde flygeln och placerade möblerna, distribuerade rummen och bestämde om allt. Fritiof frågades icke. Och så vidtog bröllopstillredningen. Gamla släktingar begravna i landsorterna letades opp och inkallades till tjänstgöring såsom vittnen. Och så stod bröllopet. 
<sec/>
Morgonen efter bröllopet var herr Fritiof uppe i otta. Han lämnade sängkammaren så fort som möjligt och förebar ett viktigt arbete på åkern. Lisen som var sömnig hade ingenting att invända, men just när han skulle gå sade hon: 
<sec/>
– Du glömmer väl ej, att det är frukost klockan elva. 
<sec/>
Och detta sade hon som en befallning. 
<sec/>
Han gick in i sitt rum, klädde sig i storstövlar, jaktrock och tog fram bössan som han hade gömd i ett skåp. Och så gick han till skogs. 
<sec/>
Det var en vacker oktobermorgon med rimfrost. Han gick mycket fort såsom om han fruktat bli återkallad eller som om han flytt något. Den friska skogsluften verkade som ett bad. Han kände sig fri, och det var första gången han begagnade sin frihet att gå ut med bössan. Men han kände endast den kroppsliga friheten såsom tillfällig. Hittills hade han haft sitt sovrum för sig; sina tankar om dagen och sina drömmar om natten hade han rått om. Det var slut. Särskilt plågade honom tanken på sovrummet såsom något vederstyggligt. All blygsamhet avkastad såsom en mask, all finkänslighet lagd åsido och att se alla illusioner om människans »höga ursprung» ramlade, att endast ha djuret för sig var för mycket för honom, uppfostrad av idealister som han var. Aldrig kunde han ha trott att samlevnadens hyckleri var så stort, och att endast fruktan för följderna utgjorde kärnan i det där outsägligt kvinnliga. Men om det varit läkarens dotter eller trädgårdsmästarens? Då hade troligen ensamheten med dem varit en sällhet i stället för att nu vara något tryckande oskönt; då hade slöjan dragits över allt, och den råa lystnaden att få tillfredsställa en nyfikenhet och ett behov antagit formen av ett rus, vilket liksom ruset var mera själens än kroppens. 
<sec/>
Han strövade inåt skogen utan mål, utan att veta vad han skulle sikta på, men han hade en dunkel lust att höra bössan smälla och se något djur falla, men han såg intet. Fåglarne hade flyttat eller dragit till andra trakter. Endast en ekorre syntes skutta på en tallstam och titta ner på honom med sina glosiga ögon. Han kastade upp bössan och tryckte av, men det snabba djuret var på andra sidan stammen när haglen slogo i. Men smällen gjorde ett behagligt intryck på hans nerver. Han lämnade gångstigen och gick in i småskogen. Var han såg en svamp sticka upp, sparkade han sönder den. Han var i ett riktigt förstörelselynne. Och han längtade få se en orm för att få trampa den eller ge den ett skott. 
<sec/>
Men så kom tanken på att han skulle hem över honom; och det var hans bröllopsmorgon. Föreställningen om huru han skulle möta allas näsvisa blickar, föreföll honom såsom om han skulle avslöjas för ett begånget brott, brott mot sed och vad mer var mot natur. Han ville ha flytt ut i världen ifrån alltsammans, men huru skulle han bära sig åt! 
<sec/>
Slutligen blevo tankarne slöa av att gå i samma spår och kan hända till sist bara att han var hungrig. Han gick därför hem för att äta frukost. 
<sec/>
När han kom upp på gården, stodo alla bröllopsgäster som övernattat uppställda på förstugutrappan och hälsade honom med skämtsamma hurrarop. Med vacklande steg passerade han gården och mottog med illa dolda känslor sina gästers skämtsamma förfrågningar om hans hälsotillstånd. Han röck sig från dem och gick hastigt in utan att observera att hustrun stod i gruppen och väntade att han skulle hälsa på henne. 
<sec/>
Vid frukostbordet undergick han en tortyr som han aldrig skulle glömma, stucken av gästernas speord och bränd av hustruns smekningar. Hans glädjedag var den vidrigaste han upplevat. 
<sec/>
Efter ett par månaders förlopp hade den unga frun installerat sig som herre i huset, adjungerad av tanter och systrar. Fritiof var alltjämt den yngste och oförståndigaste. Man frågade honom till råds, men lydde aldrig hans råd, och han var utsatt för all omsorg såsom tillförene. Måltiderna på tu man hand med hustrun insågos snart omöjliga, ty han teg envist och Lisen stod icke ut, utan måste införa en avledare, som blev en av systrarne, vilken flyttade in i flygeln. Fritiof gjorde flera emancipationsförsök men slogs alltid tillbaka av övermakten; de voro för många och pratade tills han gick till skogs. 
<sec/>
Kvällarne motsåg han numera med fasa. Han hatade sängkammaren och gick in i den såsom till en avrättningsplats. Han blev skygg och gick mest för sig själv. De hade varit gifta ett år utan att få barn, då modren en dag tog tillfället att ensam tala vid sin son. 
<sec/>
– Skulle du inte vara glad att ha en son till exempel, sade hon. 
<sec/>
– Jo visst det, sade han. 
<sec/>
– Du är inte artig mot din hustru, sade modren med en så blid ton som möjligt. 
<sec/>
Då rusade han upp. 
<sec/>
– Vad? Vad nu? Är det något att anmärka? Kommer man och pockar på dagsverksskyldighet. Hm! Lisen är en helt annan än de trodde! Men vem angår det? Formulera anklagelsen så skall jag svara. 
<sec/>
Nej det hade modren icke lust till! Han upptäckte nu i sin ensamhet att inspektoren var en ung man som gärna spelade kort och drack. Han slog sig i sällskap med honom och fördrev kvällarne i dennes rum; kom sent upp till sig, så sent som möjligt. Hustrun låg en kväll och väntade honom. 
<sec/>
– Var har du varit? frågade hon skarpt och avgjort. 
<sec/>
– Det rör dig inte, svarade han. 
<sec/>
– Det är roligt att vara gift på sådana villkor, sade hon. – Om vi åtminstone hade ett barn. 
<sec/>
– Ja det är inte mitt fel, sade han. 
<sec/>
– Inte mitt heller, sa’ hon. 
<sec/>
Och nu utspann sig en träta om vems felet var, vilken räckte i två år. 
<sec/>
Lisen sökte alla utvägar. Hon koketterade för honom, men blev vidrig, hon retade hans stolthet, men blev endast mera obehaglig. 
<sec/>
Som ingen ville tillgripa den enklare utvägen att hänskjuta frågan till den sakkunnige, läkaren, så blev resultatet som vanligt: herrn blev löjlig och frun tragisk. En barnlös fru är helig, ty »Guds» bann vilar över henne av okända anledningar. Att »Gud» skulle nedlåta sig att lysa en man i bannet, det hade icke ingått i föreställningarne. 
<sec/>
Men herr Fritiof kände tydligt att en förbannelse vilade över hans tillvaro, ty den var mörk, osund. Naturen hade danat två kön, som under vissa förhållanden söka varandra som vänner, men under andra förhållanden uppträda som fiender. Han hade råkat det andra könet som fiende, och en övermäktig fiende. 
<sec/>
En dag kom en av systrarne under det hon satt och sydde att liksom händelsevis fråga Fritiof vad ordet kapun betydde. 
<sec/>
Han svarade icke, men såg mitt igenom henne och fann att hon icke visste det, men troligen lyssnat och fått nyfikenheten väckt. 
<sec/>
Nu var hans liv förgiftat. Han var löjlig. Och han blev misstänksam. Allt vad han hörde och såg satte han i sammanhang med tillvitelsen. Men i ett anfall av ilska gick han och förförde en av tjänstflickorna med önskad påföljd. Han hade blivit far! Lisen blev martyr och Fritiof en usling. Det senare brydde han sig icke om, ty hans ära var räddad, ty det ansågs som en ära att vara välskapad, icke som en lycka. 
<sec/>
Men genom denna händelse var Lisens svartsjuka väckt, och, underligt nog, ett slags kärlek till mannen började vakna. En kärlek som blev ytterst besvärlig, ty den yttrade sig mest i en nervös, aldrig tröttande bevakning och efterhängsenhet, blandad med en moderlig välvilja som icke hade några gränser. Hon skulle undersöka bössan om den var laddad och hon låg på knä för honom och bad honom ta på sig när han ville gå ut o.s.v. Inomhus var hon pedantisk; städade och dammade dagen i ända. Anställde rengöringar i mannens rum, lät skura varje lördag, piskade mattor och vädrade kläder. Han hade numera aldrig någon ro och var aldrig säker på att få vara i fred i sitt rum. 
<sec/>
Hans arbete upptog ej någon tid, ty gården sköttes av fruntimmerna. Han började studera lantbruk och ville vidtaga förbättringar, men hindrades. När han försökte enrådigt styra, trakasserades han till overksamhet. 
<sec/>
Slutligen blev han trött. Han hade för länge sedan upphört att tala, emedan han alltid var säker om att bli motsagd. Genom brist på likatänkande umgänge och olyckskamrater blev hans förstånd förslöat; hans nervsystem var förstört, och han försummade sin yttre människa samt började supa. Numera var han nästan aldrig hemma. Han fanns ibland full på gästgivaregården eller hos bönder. Han söp med vem som helst och oupphörligt. Han kände en lindring i att få hjärnan i arbete genom alkoholn, och han kunde då tala. Det var svårt att säga om det var för att få tala vid någon, som icke sade emot, som han söp, eller om han söp för att supa. 
<sec/>
För att få pengar sålde han i smyg förmåner åt bönderna eller spannmål, ty kassan sköttes av fruntimmerna. Slutligen gjorde han inbrott, i sitt eget kassaskrin, och stal. 
<sec/>
Man måste numera alltid ha en andligt sinnad inspektor, ty den sista hade måst avskedas för fylleri. När man äntligen med prästens tillhjälp lyckats få utskänkningen på gästgivargården indragen, började herr Fritiof supa med gårdens drängar. Skandal följde på skandal. 
<sec/>
Herr Fritiof var bliven en utbildad drinkare, som fick fallandesot, när han ej kom åt något starkt. 
<sec/>
Slutligen måste han föras till en anstalt för alkoholister, och där stannade han som obotlig. 
<sec/>
I ljusa mellanstunder när han kunde överskåda sitt liv, kände han ett djupt medlidande med alla unga flickor, som giftas bort med män som de ej älskade, och han kände det så mycket djupare som han erfarit hela förbannelsen av våldet på naturen, och han var ändock bara en man. 
<sec/>
Men han sökte också orsaken till sin olycka i familjen såsom ekonomisk institution, vilken motverkar barnets frigörelse i rättan tid till självständigt liv som individ. Sin hustru anklagade han aldrig, ty hon var nog så olycklig som han och offer för samma missförhållanden, vilka hedrades med namnet lag. 
<chapter/>

<chaptername>Den brottsliga naturen.</chaptername>

<sec/>
Kuttern gick för halv vind ut genom de sista skären, och havet öppnade sig i eftermiddagsbelysning. 
<sec/>
Doktorn letade ord för att uttrycka sin hänryckning, ty han var född långt upp i land och hade endast sett havet från ett ångbåtsdäck ett par gånger. 
<sec/>
Sedan löjtnanten lagt om roret och tagit kurs på Landsorts fyr, befallde han fram punsch och cigarrer. 
<sec/>
Ensamheten, tystnaden, frånvaron av föremål för ögat att fästa sig på stämde sinnena till meddelsamhet, och oaktat de båda ungdomskamraterna redan pratat i tre dygn om gammalt och nytt hade de oupphörligt nya samtalsämnen till hands. 
<sec/>
– Det måtte vara ett härligt liv att leva på havet, sade doktorn och lät ögat glida runt horisonten. 
<sec/>
– Ja på detta sättet, i gott sällskap och när man är sin egen herre, sade löjtnanten. Men ombord i tjänsten, Gubevare oss! För det första är man instängd; skeppet är en bur, tänk på det, och horisonten, när du vant dig att se på den, blir trång, den blåa randen som man drömmer något bakom när man är ung, den blir en grå stenmur. Tänk dig i en bur mitt på en instängd fängelsegård. Och så; har du en ovän ombord, då vet du att du lever. 
<sec/>
– Men det är ett friskt liv i alla fall. 
<sec/>
– Friskt. Det ser så ut, men tankarne bli icke friska, när hjärnan icke får några intryck utifrån, och att se på intet förslöar i längden. Men det finns andra skuggsidor i sjömannens liv, andra och alls icke friska. 
<sec/>
Löjtnantens ansikte blev mörkt, och han tittade förut om karlarne voro tillräckligt långt borta för att icke kunna lyssna. 
<sec/>
– Kom ihåg att det är munkens och fångens avsöndrade liv från det andra könet. 
<sec/>
– Åh, ni leva vackert avsöndrade när ni kommer i land, inföll doktorn. 
<sec/>
– Men innan man kommer i land! En månad, två månader på sjön! I halv sysslolöshet. Tankarne ta sina egna vägar, och viljan går på egen hand, kryper över rättskänsla, hoppar över begrepp om moral, heder och allt det där. Man har sett mycket underliga saker på sjön. 
<sec/>
– Nog har jag hört, att manskapet skall vara överdådigt, sade doktorn. 
<sec/>
– Det är synd om de gifta, för, ser du, det där poemet om sjömannens maka som sitter sörjande vid fönstret, det är allt bara ett poem det. Men karlen, den gifta karlen, han går inte gärna på sudd när han är i land. Så nog har han roligt för sina pengar! 
<sec/>
Det vanliga är det att hustrun är tröstad långt innan mannen kommer hem! Men, ser du, det finns andra sidor, nattsidor man kallar, sådana utbrott av naturens hämnd som för oss stå fram såsom hemska därför att vi ej kunna förklara dem i första hugget, och för vilka individen anses straffbar oaktat han endast är offret. 
<sec/>
– Jaså ni har sådant ombord också. Man får så litet veta om det oaktat det är ett av de märkligaste av tidens företeelser, och ehuru det har funnits i alla tider. 
<sec/>
– Du anser det sålunda icke som ett brott, frågade löjtnanten med en viss iver och drog på sin cigarr. 
<sec/>
– Brott? Vad är brott? Det som kommer inför åklagare och domstol. Av naturen kan det vara ett brott, såsom i de fall där könet förblir oavgjort långt efter födelsen, såsom man ser av de annonser om ändrade namn som stundom förekomma. Naturen har nycker för sig, och kulturen hjälper till, men människorna skulle vara så upplysta vid det här laget att de icke straffade lyten. 
<sec/>
– Jaså du säger det? Det var roligt att höra ett sansat ord mitt i det allmänna skränet. 
<sec/>
– Åh, det vet jag visst, i Frankrike har man redan i kamrarne haft lagförslag om strykning av den lagparagraf som handlar om det förmenta brottet. 
<sec/>
– Verkligen! Och här gå de som spetälska, brinnande upp av en evigt tärande oro att bli misstänkta eller upptäckta. Jag skall tala om ett fall som jag sett med egna ögon, så får du döma sedan om det är last, depravation eller helt enkelt en företeelse, vars grunder vi icke känna. 
<sec/>
– Det är mig likgiltigt vad man vill kalla det; en yrkessjukdom hos munkar och sjömän; fenomenet är lika intressant som när naturen gör mänskofoster med kalvhuven eller tre armar. 
<sec/>
– Litet märkvärdigare är det väl ändå, helst när det uppträder såsom ett psykiskt, åtföljt av alla de symptomer som följa ett oskyldigt älskogssvärmeri mellan man och kvinna. 
<sec/>
– Oskyldigt? Hm! 
<sec/>
– Jaa, du, oskyldigt, tog löjtnanten i. Jag vet att ett sådant förhållande kan vara oskyldigt. 
<sec/>
– Jaja! Till en tid. Du får inte, och hon törs inte! Det där känner vi! Men gå på du med din historia. 
<sec/>
De smuttade på punschen och tände nya cigarrer. 
<sec/>
– Vet du vad chefen på en fregatt är? började löjtnanten och lade rorkulten i hackbrädet. Det är en porslinsgud. Han finns där, men han visar sig inte. Han är icke högste befälet, ty det är sekonden, utan han är över det högsta befälet. Sjöfolk bruka kalla skepparn »gubben», alldeles som bönderna tala om åskan och säga »gofar». Sekonden är »gubben» på ett krigsfartyg; på chefen finns icke något namn. Han sitter inlåst i sin salong, talar icke vid någon utom vid sekonden; äter ensam utom en dag i veckan då han bjuder befälet till sitt bord och en annan dag då han mottager bjudning av befälet. Han tillrättavisar aldrig, belönar aldrig; kommenderar aldrig. Vad han gör vet endast sekonden. Kommer han ut på däck, så går han aldrig för om mesan. 
<sec/>
Skeppet är det fullkomligaste av alla samhällen, och står i sin organisation ett tusen år efter sin tid! Det skulle vara ofullkomligt om där funnos kvinnor. 
<sec/>
Nåväl! Jag gjorde min första resa som kadett på fregatten Thor. 
<sec/>
Livet var icke sådant som skolyngligen drömt när han med avund såg sjökadettens koketta jacka och stickert. Det var något helt annat; något mycket rått och mycket fult; framför allt mycket opoetiskt. 
<sec/>
En dag hade jag vakten och stod vid ratten, en mycket ansvarsfull post; jag stirrade förut genom tåg och tackel över manskapet på däck, försökande att hålla tankarne odistraherade, endast fästade på kursen. Men dels orolig av det viktiga bestyret, då jag hade hela skutans befolkning i min hand, dels nervös av en obestämd känsla att någon hade ögonen fästade på mig, glömde jag mig. Taljan gnisslade, bogsprötet girade och det började smått leva i jagarn, då flaggskepparen som stod vid min sida ropade: 
<sec/>
– Håll an där! 
<sec/>
Och jag kände ratten göra en våldsam rörelse ur mina händer på samma gång jag fick en knuff fram åt däcket. 
<sec/>
Jag tumlade undan som en kastad vante och stod till min stora häpnad rätt framför tårna på ingen mindre än chefen. Jag såg upp i ett gulgrått ansikte liknande en rik grosshandlares. Munnen var skuren vasst och var infattad i ett par sneda drag vilka gåvo ett elakt uttryck som dock mildrades av ett par ljusa polisonger. Han såg ut som om han velat kasta mig i sjön, men han teg. Han såg ut som om han undrade huruvida han kunde tillåta sig att tilltala ett sådant kryp som jag var. 
<sec/>
Slutligen veknade de stränga dragen, och han såg på mig som på ett litet barn. 
<sec/>
– Vad heter du, kadett? frågade han. 
<sec/>
Jag sade mitt namn. 
<sec/>
– Och din far är? 
<sec/>
– Död, svarade jag. Men han var överstlöjtnant i mekaniska kåren. 
<sec/>
– Så! Jag kände din far, jag; vi voro ungdomsvänner, och jag värderade honom mycket. Gå tillbaka på din post och håll tankarne tillsammans. 
<sec/>
Jag gick åter till ratten och gjorde mitt yttersta för att vara uppmärksam. Men chefen gick fram och tillbaka, och jag kände huru han såg på mig. 
<sec/>
När vakten var slut och jag kom ner i kadettmässen omringades jag av kamraterna och tillspordes om vad chefen sagt. 
<sec/>
När de fingo höra att han känt min far sågo de yngre upp till mig med en viss aktning, men de äldre sågo illistiga ut, jag kunde då icke förstå varför. 
<sec/>
Några dagar senare sutto vi, några kamrater och jag på halvdäck och splitsade tåg. Vi pratade hit och dit, men jag, som alltid varit av ett mycket nervöst temperament, känslig som en kompassnål, erfor en viss oro såsom om någon fixerade mig. Jag vände mig om flere gånger för att se efter vilkens ögon kunde följa mig så envist och så energiskt. Slutligen stannade mina blickar på ett litet runt fönster på chefens yttre kajuta, och jag såg endast de två sneda vecken omkring hans mun; ögonen hade hunnit gömma sig bakom gardinen. Detta oroade mig utan att jag kunde säga varför. 
<sec/>
Två dagar senare erhöll jag om aftonen kallelse att infinna mig i chefens salong. Det var ett elegant möblerat rum, med bokhyllor, tavlor, fotografier och orgelharmonium. Inne hos chefen satt sekonden. Han höll sin mössa i handen och såg förlägen ut. 
<sec/>
– Kommendörkapten, började chefen med en onaturligt ledig ton; denne unge man är son till min avlidne barndomsvän som vid ett tillfälle i livet gjort mig en ovärderlig tjänst. Jag känner mig stå i skuld hos den ädle mannen, och jag vill ta hand om denne gosse. Jag vill leda hans uppfostran så länge han är ombord med mig. – Vill du bli min discipel? tillade han, vändande sig till mig. 
<sec/>
Krossad av en så stor fördel som erbjöds mig av min avlidne fars vän kunde jag endast framhacka några obegripliga ord av tacksamhet. 
<sec/>
Han bjöd mig därefter sitta, och sekonden fick en vink att audiensen var slut. 
<sec/>
Vi voro ensamma. Jag vet inte vad det var i hans sätt som gjorde mig rädd. Det var icke chefen, avgudabilden, utan det var någon annan. Hans sätt var generat och hans tal besvärat. 
<sec/>
Till en början mötte han icke mina blickar. 
<sec/>
– Är du anlagd för matematik min gosse? började han. 
<sec/>
– Icke ovanligt, svarade jag. 
<sec/>
– Du kan lösa andra gradens ekvationer? 
<sec/>
– Ja det kan jag ganska väl. 
<sec/>
– Nå då ska vi gå till logaritmerna. Ser du (sade han) en sjöman utan logaritmer, det är ett fartyg utan kompass. 
<sec/>
Han steg upp och tog ner logaritmtabellerna. Sköt fram en stol till bordet och tog fram penna och papper. 
<sec/>
Efter att en stund ha talat hit och dit om karakteristikan och mantissan, vilka han, som jag sedan insåg, blandade ihop, lade han bort pennan. 
<sec/>
– Nå, avbröt han, hur finner du dig ombord? 
<sec/>
– Bra, herr amiral, svarade jag. 
<sec/>
– Och kamraterna? 
<sec/>
– Dem talar man inte om, undföll det mig, innan jag hann inse vilken tillrättavisning svaret innebar. 
<sec/>
– Det är bra svarat min gosse, sade han och såg på mig med en sådan där min som äldre personer visa yngre, då de tillåta dem en frihet. 
<sec/>
– Vill du ha ett glas punsch? frågade han, det är fuktigt härinne. 
<sec/>
Att svara nej var icke möjligt efter som jag icke var nykterist. Men i detsamma överföll mig en rädsla: tänk om någon kom in och såg chefen dricka med en kadett! Situationen var pinsam. Har du känt någongång hur man skäms och är brydd på en annans vägnar! Jag var rädd på hans! 
<sec/>
Han öppnade en klaff och tog fram glas och en karaffin, som han bar in i sin hytt. 
<sec/>
– Stig på, sade han. 
<sec/>
Min oro steg ännu mer; hela situationen var så falsk, och avguden föll, föll ohjälpligt. 
<sec/>
Inkomna, satte han sig mitt emot mig och såg på mig, som jätten innan han skulle äta upp Tummeliten. 
<sec/>
– Du är en bra gosse, sade han i det han (dock utan att klinga!) drack ur sitt glas, och du har ett yttre som skall rekommendera dig på din bana. Vet du att du ser bra ut? 
<sec/>
Jag rodnade, kände jag, och visste inte vart han ville komma. Jag såg endast i hans ansikte ett nytt sällsamt uttryck, och hans ögon fladdrade som gaslågor. 
<sec/>
– Har du haft några kärleksäventyr ännu? frågade han ånyo, och ögonen började glöda. 
<sec/>
Jag visste inte vad jag skulle svara, ty jag hade respekt för min fars vän. 
<sec/>
Han steg upp och började gå fram och åter. 
<sec/>
– Du skulle varit min son, du, sade han slutligen, det skulle du! 
<sec/>
Han var icke gift, jag visste det, och jag förstod ungefär detta utbrott av den gamle ungkarlens ensamhetskänsla. 
<sec/>
Nu blåstes det till skaffning, och jag måste gå. 
<sec/>
– I morgon kväll vid samma tid, sade han! 
<sec/>
Och jag gjorde honnör och gick. 
<sec/>
Mina aftonlektioner fortforo en tid bortåt. Hans sätt blev allt intimare. Stundom besvärade det mig obeskrivligt. Kom jag avsiktligt för sent, såg han bedrövad ut. 
<sec/>
– Du ledsnar på mig, sade han. Jag är gammal och tråkig. 
<sec/>
Och då intogs jag av medlidande med den stackars enslingen vars höga ställning förbjöd honom söka umgänge. 
<sec/>
Vi anlöpte slutligen Havanna, och jag fick permission att gå i land, men måste lova chefen att ej gå med kamraterna på några dåliga ställen. Han tog formligen mitt löfte. När jag kom ombord igen, frågade han mig om jag varit hos flickor. Jag svarade nej, som sanningen var. 
<sec/>
– Det är rätt min gosse, sade han. Akta dig för kvinnorna! Akta dig! 
<sec/>
Och så seglade vi igen. 
<sec/>
En afton, jag glömmer den aldrig, det var på höjden av Madeira, luften var het som i ett växthus, och vi gingo i bara skjortor och byxor, och stiltjen hade stått i fyra dagar. 
<sec/>
Jag kom in vid åttatiden i chefens hytt fullt klädd. Han var mycket upprörd. Kunde knappt tala. 
<sec/>
– Det är en förfärlig värme, suckade han, tag av dig spensen. Ja det hade jag ingenting emot, ehuru det stred i högsta grad mot reglemente och god sed. 
<sec/>
Han satte sig bredvid mig, halvt bakom. Jag kände hans heta andedräkt i min nacke och erfor en ängslan och en beklämning som jag ej kan beskriva. 
<sec/>
Vi höllo på med trigonometri och jag satt lutad över papperet. Huvudet blev tungt och för att väcka mig, rätade jag upp bålen och kastade huvudet bakut. I detsamma föllo mina blickar på spegeln mitt emot. Det jag då såg, ingav mig en sådan fasa som om jag plötsligen sett naturen vända ut och in på sig och visa sig avig. Såsom om solen blivit blå och himlen gul, träden röda eller månen skjuta blixtar. Hans ansikte låg över min axel och hans ögon letade under uppslagen på min skjorta. Jag skrek, tror jag, och ville springa upp, men fasthölls av ett par armar och kände en kyss på mina läppar, en kyss som av en tjurs vassa tunga, och det flåsade över mitt ansikte som om en säl hade slickat mig. 
<sec/>
När jag kom ut på däck, måste jag hålla mig i bastingeringen för att inte falla, ty mina ben darrade. Livet, naturen, allt låg svart för mig. Det var en uppenbarelse av det stygga, en skymt av det onda. 
<sec/>
– Och därmed var bekantskapen slut! sade doktorn kallt och drack ur sitt glas. 
<sec/>
– Nej inte fullständigt. Vet du vad han sedan gjorde? Han skrev brev till mig. Jag läste bara ett! Det var ett kärleksbrev. Han älskade mig! 
<sec/>
– Som Sokrates älskade Alkibiades! Tror du att du gjort någon upptäckt! Och tror du att det bara är avstängning eller överkultur som framkallar dessa fenomen. De förekomma även hos vilda folkslag, ja hos djur. Det förefaller mig som om man borde blunda för sådana naturens nycker och åtminstone icke bestraffa den oskyldige, såsom jag nyss sade. Vill du ha en historia i samma genre av mig så skall du få. 
<sec/>
– Ja, men låt oss få ta en smörgås först; jag ser det är dukat därinne. 
<sec/>
Han ropade åt en av gastarne att ta roret, och så gingo de in i salongen. 
<sec/>
De försökte på ett annat samtalsämne, men hur det var återkommo de alltid till det första. 
<sec/>
– Minns du när du gick i skolan, tog doktorn upp, huru du hade vänskapsförbindelser med jämnåriga. Ni gingo alltid tillsammans från läroverket, sökte alltid varandra på lediga stunder, delade meningar och kassa. Ja du kunde till och med vara svartsjuk på din vän om du såg honom försumma dig för andra. Inte sant? 
<sec/>
– Jo, men det var vänskap! 
<sec/>
– Ja det var det! Men så börjar ju kärleken också mellan de motsatta könen. Det skall gå långt om innan någondera tillåter sig eller ens känner behov av en kroppslig beröring i en kyss eller en smekning. Hos flickor däremot yttrar sig denna vänskap i famntag och kyssar. Det är alldeles oskyldigt, inte frågan om det, men symptomen likna bra mycket vad man kallar kärlek. Det är lika oskyldigt som den känsla vilken driver föräldrar att taga sina barn i famnen och kyssa dem. Kan du säga vad som är rent och orent, kroppsligt eller andligt? Det är svårt, ty föräldrarnes kärlek till barnen erfar ett oemotståndligt behov att yttra sig i kroppsligt vidrörande och är ändock över all misstanke om sinnlig grund. Men låt en fattig familj bo tillsammans i ett rum, far och döttrar sova tillsammans, flickorna växa upp, och det kan hända att känslorna ändra natur. Det är de yttre omständigheterna som därvid verka, likasom man också endast träffar fall av bestialitet hos herdar och kavallerister. Säg icke att det är något nytt, onaturligt element som uppträder, det är samma natur, men som i brist på tillgång tar sig andra utvägar, likasom kroppens vävnader öppna sig för en fistelgång, när utförsvägarne stängas av en sjukdom. 
<sec/>
Så där, nu skall du få min historia. 
<sec/>
Han var liten och obetydlig och förbisågs tidigt av flickorna som inte funno honom lova något varken som älskare eller beskyddare. Detta ingav honom misstro mot sig själv och ovilja mot det andra könet. Sedan när han blev äldre och gick till flickor så märkte han, vad vi andra funno helt naturligt, att de togo betalt. Detta chockerade honom. Varför skulle bara den ena ha betalt och inte den andra, när de bestodo nöjet båda två. Därpå sökte han en liten förbindelse med en sömmerska. Hon tyckte om honom, och hon tog inte betalt. Men hon började snart att oroas av underliga drömmar, som oroade honom också. Ena gången drömde hon att han bjöd henne på teatern, andra gången att han skänkte henne ett par handskar, tredje gången att han betalte hennes hyra. Min vän var icke stark i att tyda drömmar, därför att han var fattig, och flickan blev icke sanndrömmad. Vännen tyckte, att han betalt alla supéer och hon ingen, men det sa han nu inte. Emellertid ledsnade hon på att leva drömliv och skänkte snart sin kärlek åt en kontorist, som hade råd att uppfylla hennes drömmar. Vännen blev mycket bitter mot kvinnorna, som voro sådana materialister och icke kunde älska för kärleks skull. Längre fram blev han kär. När det blev fråga om giftas, gick han till fadern, som naturligtvis frågade om han hade pengar. »Jaså, man skall betala här också», tänkte han. Betala bara, hela vägen efter. Men han var kär, och han beslöt sig för handeln. Han var lärare i gymnastik och simning. Nu börjar du på att förstå. Han gifte sig. Upptäckte efter första barnet, att hustrun hade anlag för »högre uppgifter» och att hon icke ville ha flera barn. Storm och oväder! Och så halvlugnt. Ibland tyckte han det var hårt att behöva betala för ingenting, men det var för sent att hjälpa. Det pågick i femton år det där celibatet, och hustrun högg bra ifrån sig för att göra sin ställning klar. »Jag är ditt barns mor, och i den egenskapen är jag i huset.» Men se hon var inte sitt barns mor, för hon gjorde bibelmöten och hade andra högre syften att hindra upplysningen, men hon glömde att hon var hans maka. Nå! Efter femton år blev det en skräll i simskolan. Vännen hade utsatt sig för vad Darwin skulle kallat en generationsväxling. Analysen av de femton årens celibatliv kan du göra en rysk roman av; jag orkar inte med det! Resultatet blev ett hemligt polisförhör. Frikännelse och – ett nytt barn i äktenskapet. Och därmed var saken hjälpt. Där har du två faktorer som samverkade: yrkessjukdom eller det erbjudna tillfället och bristande tillgång å andra sidan. 
<sec/>
– Ja, men det fanns en tredje faktor också, inföll löjtnanten. 
<sec/>
– Vilken då? 
<sec/>
– Hans bristande tillgångar som ung. 
<sec/>
– Då kan du ta en fjärde med! 
<sec/>
– Vilken då? 
<sec/>
– Den höga arbetslönen. 
<sec/>
– Nej nu gå vi på däck, sade löjtnanten, det här börjar bli ruskigt, när man fördjupar sig. 
<sec/>
– Ja, det gör det, men allt på sin tid. Vet du av att akademien i Dijon i fjor hade utsatt ett pris av 10.000 francs för den som nöjaktigt besvarar frågan: varför man icke får skriva så som man talar. 
<sec/>
– Nå vem vann det? 
<sec/>
– Det var en beskällare i Växjö. Han fann orsaken ligga däri att, om han skulle skriva som han talade, så skulle han komma på Långholmen. 
<sec/>
– Så tokig du är! 
<sec/>
– Nej si månan är oppe? utbrast doktorn, när de kommo på däck. 
<sec/>
– Säger du månan du, vet du inte att månen är maskulinum? 
<sec/>
– Ja i Stockholm ja, men i Grekland är hon femininum! 
<sec/>
– Nå ja grekerna höllo ju aldrig reda på könen. Vet du varför det då? 
<sec/>
– Det låg väl i deras religiösa övertygelse. Zeus tyckte ju om Ganymedes! Och det var ett stort och bildat folk, som respekterade den religiösa övertygelsen! 
<chapter/>

<chaptername>Mot betalning.</chaptername>

<sec/>
Hennes fader var general, och modren dog tidigt ifrån henne. Sedan dess var huset mest besökt av herrar. Och fadren uppfostrade henne själv. 
<sec/>
Hon fick rida ut med honom, bese manövrer, gymnastikuppvisningar, mönstringar. 
<sec/>
Som fadern hade den högsta rangen bland alla som kom inom hans umgängeskrets, visade de alla honom den vördnad som jämlikar aldrig visa varandra. Och som hon var generalens dotter tillföll henne samma hedersbevisning som fadren. Hon hade generals rang, och hon kände det. 
<sec/>
I tamburen satt alltid en ordonnans som reste sig med ett förfärligt skrammel varje gång hon gick ut och in. Vid baler uppbjöds hon alltid av en major; en kapten ansåg hon vara en lägre grad av människa, och löjtnanterna voro ett slags vanartiga pojkar. 
<sec/>
Därigenom vandes hon se människorna efter rangrullan; civila personer voro fiskar; tarvligt klädda personer sluskar, och fattigt folk pack. 
<sec/>
Men över denna rangskala stodo damerna. Fadern, som hade alla män under sig och hälsades med hedersbetygelser när han visade sig, underlät dock aldrig att stiga upp för en dam, ung eller gammal, kyssa hand på mera bekanta och sprang små ärenden åt den första skönhet han råkade. 
<sec/>
Därigenom fick hon tidigt höga tankar om kvinnokönets överlägsenhet och kom att anse manfolk som lägre företeelser. 
<sec/>
När hon red ut hade hon alltid en ridknekt efter sig. När hon behagade stanna för att se på landskapet, stannade han. Han var som en skugga efter henne. Men hur han såg ut, om han var ung eller gammal, det visste hon inte. Om någon frågat av vad kön han var, skulle hon ej kunnat säga det, ty det hade hon aldrig tänkt på, att skuggan kunde ha något kön, och när hon satt i sadeln och steg med den lilla stöveln på hans hand, var det för henne som att stiga på vad som helst, och om hon då lyfte klänningen något högt var det som om ingen varit närvarande. 
<sec/>
Dessa infödda rangföreställningar genomträngde hela hennes liv. Hon kunde aldrig bli förtrogen med majorens eller kaptenens döttrar, ty deras fäder stodo under hennes far. 
<sec/>
På en bal hade en underlöjtnant vågat bjuda upp henne. För att straffa hans förmätenhet, svarade hon icke, när han mellan danserna ville konversera. När hon sedan fick veta, att det var en av prinsarne blev hon otröstlig. Hon som visste skillnaden på regiments-officerare och subalterner, som kunde alla ordnar och titlar, hon kände icke igen en prins. Det var för mycket. 
<sec/>
Hon var skön, men stoltheten gav hennes drag en stelhet som avskrämde varje tillbedjare. Att gifta sig hade hon aldrig tänkt på. De unga voro icke nog kvalificerade, och de gamle som hade rangen, voro för gamla. Om hon skulle ha gift sig med en kapten skulle hon vid bordet ha suttit efter alla majorernas fruar, hon generalens dotter. Det vore ju en degradering. För övrigt ville hon alls icke bli ett bihang eller en salongsprydnad åt en man. Hon var van att befalla och bli lydd, hon kunde aldrig lyda någon. Det fria manliga livet bland män hade dessutom givit henne en avgjord motvilja mot kvinnliga sysselsättningar. 
<sec/>
Sent vaknade hennes könsliv. Tillhörande en gammal ätt som på fädernet misshushållat med sin kraft på själlösa militära sysselsättningar, nattvak, frosseri och dryckenskap, och som på mödernet undertryckt fruktsamheten för att hindra hemmansklyvning, syntes naturen hava tvekat i sista stunden vid bestämmandet av hennes kön, eller kanske icke ägande nog kraft att besluta sig för rasens fortsättande. Hennes figur saknade en bestämd kvinnlig prägel sådan en sund natur alstrar den för sina ändamål, och hon gjorde intet för att med konst avhjälpa bristerna. 
<sec/>
Hennes få kvinnliga kamrater funno henne kall, likgiltig för allt som rörde förhållandet mellan könen. Själv yttrade hon missaktning för sådant, ansåg det osnyggt och kunde aldrig fatta huru en kvinna kunde vilja lämna sig åt en man. 
<sec/>
Naturen var oren för henne och dygd bestod i rent linne, stärkta kjolar och strumpor utan stopp. Att vara fattig, smutsig och lastbar var för henne detsamma. 
<sec/>
Om somrarne bodde hon med fadren på lantegendomen. 
<sec/>
Hon älskade icke landet. Ute i naturen blev hon liten; skogen var henne hemsk, sjön väckte rysningar, ängens höga gräs dolde faror. Bönderna voro ett slags illistiga, elaka djur, och osnygga. Dessutom hade de många barn, och gossar och flickor voro lastbara. Vid stora fester, såsom midsommarsdagen och generalens födelsedag, kallades de likväl upp på herrgården att tjänstgöra som kören i Operan, anställa hurrarop och dansa, såsom figurer i tavlan. 
<sec/>
Det var nu vår igen. Helène hade ridit ut ensam på sitt ras-sto och kommit långt ut på vägarne. Hon blev trött och satt av; band stoet vid en björk utmed gärdesgården nära intill en hage. Därpå gick hon att plocka några orkidéer vid dikeskanten. Luften var varm, och det ångade av björkarne och gräsvallarne. Grodorna plumsade i dikesvattnet. 
<sec/>
Plötsligen gnäggade stoet, och Helène såg det smärta djuret sträcka halsen över gärdesgården och med spärrade näsborrar supa in luften. 
<sec/>
– Alice, ropade hon, stilla min flicka! 
<sec/>
Och så fortsatte hon att sätta ihop sin bukett av dessa blyga blommor som så omsorgsfullt dölja sina hemligheter bakom de täckaste, nättaste gardiner som likna tryckt kattun. 
<sec/>
Men så gnäggade stoet igen. Bort ifrån hagen mellan hasselbuskarne svarade en annan gnäggning, men starkare, djupare. Den vattensjuka hagmarken dånade, stenarne rasslade under väldiga hovslag, och fram travade en svart hingst. Huvudet var starkt, halsen spänd och musklerna lågo i valkar under den skinande huden. Ögonen lyste när han fick syn på stoet. Han stannade först och sträckte halsen som om han gäspat; drog upp överläppen och visade tänderna. Därpå föll han i galopp på gräsvallen och närmade sig gärdesgården. 
<sec/>
Helène tog klänningen i handen och sprang fram för att fatta stången, men stoet hade slitit sig och satte nu över gärdesgården. Därpå började frieriet. 
<sec/>
Helène stod utanför och lockade, men det vilda djuret hörde ej mer. Därinne gick volten i rasande fart, och situationen började bli ömtålig. Hingsten frustade vitt skum vilket stod som rök ur näsborrarne. 
<sec/>
Helène ville fly, ty scenen ingav henne fasa. Hon hade aldrig sett naturmakternas raseri i levande kroppar, och hon kände sig upprörd till det yttersta av detta obeslöjade utbrott. 
<sec/>
Hon tänkte springa ditin och taga sitt sto, men hon vågade ej för den vildsinta hingsten. Hon ville skynda därifrån och kalla hjälp, men det vore ju att skaffa vittnen. Hem kunde hon ej gå, ty det var för långt. Hon vände ryggen åt uppträdet och beslöt att vänta. 
<sec/>
Då hördes hästtrav på landsvägen. En vagn rullade fram. 
<sec/>
Helène kunde icke fly, och hon blygdes att stanna. Nu var det för sent, ty kaleschen hade saktat och stod stilla straxt framför henne. 
<sec/>
– Ja, men det är grant, sade den ena damen som satt i vagnen, och tagit upp sin guldlornjett för att bese naturskådespelet, som nu var i full gång. 
<sec/>
– Men varför stanna vi i Herrans namn, skrek den andra damen. Kör då! 
<sec/>
– Är det inte vackert! svarade den äldre damen. 
<sec/>
Kusken smålog i sitt stora skägg och satte hästarne i gång. 
<sec/>
– Så sjåpig du är, min kära Amelie, hördes den förra rösten. För mig är det som att se ett åskväder eller en brottsjö vid .... 
<sec/>
Mera hörde icke Helène som var alldeles tillintetgjord av harm, blygsel, fasa. 
<sec/>
Det kom en bonddräng framåt vägen. Helène skyndade emot honom för att hindra honom att se och på samma gång få hans hjälp. Men han var redan för långt framme. 
<sec/>
– Åh, jag tror det är mjölnarns Svarten, som ä sta, sade han med allvarsam min. Då blir det bäst att vänta te de ä över, för den ä inte go att tas med. Om fröken går hem, så ska jag le märra efter. 
<sec/>
Och glad att vara ifrån saken skyndade Helène därifrån. 
<sec/>
När hon kom hem var hon sjuk. 
<sec/>
Stoet ville hon aldrig se mer. Det var orent. 
<sec/>
Denna obetydliga händelse fick ett större inflytande på Helènes själsriktning än som var att vänta. Det brutala utbrottet av en naturdrift, vars ohöljda framställning av en människa straffas med fängelse, förföljde henne som minnet av en avrättning. Det störde hennes tankar om dagen och drömmar om natten. Det ökade hennes fasa för naturen, och hon bröt med sitt förra amasonliv. Stängde sig inne och började läsa. 
<sec/>
Det fanns ett bibliotek på herrgården. Men olyckan ville att dess tillväxt slutat med Generalens far. Alla böcker voro sålunda en mansålder för gamla, och Helène fick förlegade ideal. Det var Corinne av Mme Staël som först föll henne i händerna. Hon fann den stupad på en hylla såsom om den vore avlagd till begagnande, och det var den. Bunden i grönt och guld, imperialstil, med nött snitt och fulltecknad med anmärkningar och förstrykningar gjorda av den avlidna modren, blev den som ett andligt umgänge med den döda, vilkens bekantskap nu återknöts av den vuxna flickan. Det var en hel själshistoria med blyerts. Missnöje med livets prosa, naturens råhet, eldade fantasien att bygga en drömvärld där själarne levde utan kroppar. Denna värld var aristokratisk, ty det fordrades ekonomiskt oberoende för att endast kunna skänka tankar åt själen. Den var de rikes evangelium, denna hjärninflammation som kallas romantismen och som blev löjlig i sin ynkedom när den trängde ner till underklassen. 
<sec/>
Av Corinne gjorde Helène nu ett ideal: skaldinnan, som tog ingivelser ovanifrån, som likt medeltidens nunna avlade kyskhetslöftet för att leva renliv, och som naturligtvis beundrad av en lysande mängd höjde sig över de små vardagsdödlige. Det var ingenting annat än Generalsidealet överflyttat. Honnör, gevärsrop, främsta platsen. Att Mme Staël själv överlevde Corinneidealet och först i befattning med verkligheten blev av betydelse, det fick aldrig Helène för sig. 
<sec/>
Avbrytande all sysselsättning med yttre världen, drog hon sig inom sig själv och grubblade över sitt jag. Arvet hon tog av modren i de postuma noterna började gro. Hon identifierade sig med Corinne och med modren och hon satte bort mycken tid på funderingar över sin kallelse. Att hon var kallad till att leva för släktet, att hon hade en skyldighet att befordra groning och växt av de frön naturen nedlagt i hennes kropp, det slog hon ifrån sig. Att upplysa släktet om vad Madame Staëls Corinne hade tänkt för femtio år sen, det var hennes kallelse, men hon inbillade sig nu att det var hennes egna tankar som trängdes och ville ut. 
<sec/>
Hon började skriva. En dag försökte hon på vers. Det lyckades. Raderna blevo lika långa och sluten rimmade. Då gick det upp ett ljus för henne: hon var född till skaldinna. Återstod bara tankarne, och dem hade hon färdiga i Corinne. Och så uppkommo en mängd poem. Men nu skulle världen också ha del av dem, och det kunde endast ske genom tryckpressen. Hon sände en dag in ett stycke kallat Sapfo till Illustrerad tidning och signerat Corinne. Med klappande hjärta bar hon det till posten, och när hon lade det in i lådan gjorde hon en tyst bön till »Gud». De fjorton dagar som sedan följde voro förfärliga. Hon åt icke, sov knappast och undvek sällskap. Första lördagen när tidningen kom, darrade hon som under ett frossanfall, och föll därpå tillsammans när hon varken såg sitt poem tryckt eller fann ett ord i »Brevlådan». Lördagen därpå då hon var säker om ett svar åtminstone, tog hon tidningen oöppnad med sig ut i skogen. Där, längst in i ett snår, smög hon fram bladet och tittande sig omkring åt alla håll att ingen skulle stå på lur, vecklade hon upp tidningen och lät ögat glida över spalterna. Där stod ett enda poem som hette Bellmansdagen. Men så gick hon ner till Brevlådan. Vid första blicken hon fästade på de små raderna, for tidningen samman, hopknycklad mellan hennes fingrar, och hon gnuggade den till en boll som hon kastade in i en buske. Därpå stannade hon och såg oavlåtligt på den vita fläcken som papperet gjorde inne i busken. Skymfen hade varit den första hon mottagit i sitt liv. Hon var också alldeles kastad ur sadeln. Han, en okänd tidningsskrivare, hade vågat det ingen annan, han hade sagt henne en oartighet. Hon hade lämnat sina förskansningar och givit sig ut på ett fält där rangrullan föga betydde, där segern tillkom den naturmakt som kallas talangen, och för vilken själva den obefogade makten böjde sig, när den ej kunde förnekas längre. Men den okände hade också sårat henne som kvinna. Så här hade han tillåtit sig skriva: » Corinne av 1807 skulle ha lagat mat och vaggat barn, om hon levat efter 1870. Men ni är inte någon Corinne!» 
<sec/>
Där hade hon för första gången den fienden, arvfienden, mannen. Laga mat, och vagga! Jo det skulle han få se! 
<sec/>
Helène vände om hem. Hon var krossad i hela kroppen, och musklerna lydde knappt de slappa nerverna. Men när hon gått ett stycke vände hon om helt plötsligt. Ty tänk om någon hittade tidningen! Då vore hon röjd. Hon gick tillbaka, tog ett spö, drog fram bladet ur buskarne, och slätade ut det. Därpå lyftade hon upp en mosstorva, gömde bladet därunder och rullade en sten över. Det var en förhoppning som begrovs, men ett bevis också. På brottslighet? Ja så kändes det! Som om hon gjort något orätt. Som om hon blottat sig inför det andra könet! 
<sec/>
Efter den dagen började hon en ny strid med sig själv. Äregirigheten och fruktan för offentligheten kämpade, och frukterna blevo inga. 
<sec/>
Om hösten dog fadern. Som han begagnat kortspel om nätterna och haft otur lämnade han skuld efter sig. Men som han var general så gjorde det ingenting. Helène behövde icke ställa sig i cigarrbutik utan upptogs av en hittills osynlig tant. 
<sec/>
Men med fadrens frånfälle inträdde en omstörtande förändring i hennes liv. Alla gevärsrop upphörde av sig själva; regimentsofficerarne började nicka farbroderligt, och löjtnanterna vågade sig fram och bjuda upp på balerna. Nu märkte hon själv att hela hennes höghet icke legat i hennes personliga värde, utan att den var lånad. Hon kände sig degraderad och fattade en livlig sympati för alla subalterner, ja hon kände ett slags hat växa mot alla som njöto av den rang hon förr innehaft. Därmed växte också behovet av att vinna ett personligt erkännande, en rang som övergick all, fastän den icke stod i rangrullan. 
<sec/>
Hon ville utmärka sig, tränga igenom, och, varför icke härska. Hon hade en talang som hon vågat öva, ehuru den ännu icke höjt sig och henne över medelmåttan; hon spelade piano. Nu började hon studera harmoni och talade om G-mollsonaten och Fissdursymfonien såsom om hon skrivit dem själv. Och därmed började hon beskydda tonkonstnärer. 
<sec/>
Ett halvt år efter fadrens död blev hon erbjuden plats som hovfröken. Och hon antog. Därmed återkom nu trumvirvlar och gevärsrop och Helène började förlora sina sympatier för subalterner. Men sinnet är ostadigt som lyckan, och Helène fick med nya erfarenheter nya meningar. 
<sec/>
Hon upptäckte nämligen en dag och mycket snart att hon var tjänare. Hertiginnan och hon sutto i Logården. Hertiginnan virkade: 
<sec/>
– Jag tycker att de här blåstrumporna äro dumma, sade hertiginnan. 
<sec/>
Helène blev askgrå i ansiktet och fixerade sin härskarinna. Därpå svarade hon: 
<sec/>
– Det tycker inte jag. 
<sec/>
– Jag har inte begärt att få veta vad ni tycker, svarade hertiginnan och lät nystanet rulla framåt sandgången. 
<sec/>
Helène darrade i benen, såg framtid och utkomst susa förbi i ett enda drag. Därpå gick hon efter nystanet. Det knakade i klänningslivet när hon böjde sig ner, och hon var blossande röd när hon lämnade nystanet ifrån sig, utan att bli tackad. 
<sec/>
– Är ni ond? frågade hertiginnan och såg på offret med en impertinent min. 
<sec/>
– Nej, Ers kunglig höghet, ljög Helène. 
<sec/>
– Man har sagt att ni är blåstrumpa, fortfor hertiginnan. Är det sant det? 
<sec/>
Helène kände sig avklädd och svarade ingenting. 
<sec/>
Nystanet föll igen. Helène låtsades icke se och bet sig i läppen för att återhålla harmens gråt. 
<sec/>
– Var god och räck mig mitt nystan, sade hertiginnan. 
<sec/>
Helène rätade på sig, såg despoten in i ögat och sade: 
<sec/>
– Nej, det vill jag inte. 
<sec/>
Och därmed gick hon. Sanden gnisslade under kängan, och släpet drog upp små moln av damm. Hon halvsprang opp för trappan och försvann in i valvet. 
<sec/>
Därmed var hovbanan slut. Men det satt en tagg kvar, Helène fick nu känna vad det vill säga att vara i onåd, och än tydligare fick hon klart vad det var att gå ifrån sin plats. Samhället tycker inte om att man byter om plats, och ingen kunde förstå hur hon av egen vilja lämnat solskenet på hovet. Hon var »bortkörd» naturligtvis. Det är termen. Bortkörd! Det var den största förödmjukelse hon hade lidit, det var en skymf. Hon kände sig som en deklasserad och såg huru släktingar drogo sig för henne, som om de fruktat att hennes onåd skulle smitta dem. Hon såg väninnor på societeten bli svala och inskränka hälsningarne till minimum, men å andra sidan mottogs hon med en rörande förtrolighet av alla dem från medelklassen som nu sågo henne närma sig dem från fallhöjden. Deras vänlighet stack henne först mer än de andras köld, men så tog hon sitt parti och finnande bättre vara den första där än den sista däroppe, kastade hon sig över åt en societet av civila ämbetsmän och akademiska lärare där hon mottogs med öppna armar. Med den vidskepliga vördnad för slottet som vidlåder medelklassen blev hon genast hyllad. Hon blev general själv, och skyndade att ordna en trupp åt sig. En trupp av unga lärda togo genast sold, och hon började anordna föreläsningar för kvinnor. Allt gammalt akademiskt skräp plockades opp, dammades av och minuterades ut som nytt. Plato och Aristoteles förelästes i en avröjd matsal för en publik som naturligtvis saknade nycklarne till dessa helgonskrin av visdom. Helène kände sig lyftad över den okunniga aristokratien genom erövrandet av dessa frimurarhemligheter. Denna påstådda lyftning gav henne en stark känsla av överlägsenhet och hennes uppträdande en säkerhet som imponerade. Männen dyrkade henne för hennes skönhet och oåtkomlighet, men hon erfor aldrig något oroande i deras närvaro. Deras ödmjukhet mottog hon som en skyldig tribut åt kvinnan, och någon aktning för dessa betjänter som sprungo opp och gjorde ställningssteg var gång hon passerade en av dem sittande, kunde hon icke få. 
<sec/>
Men hennes ställning såsom ogift var icke tillfredsställande i längden, och hon såg med avund vilken frihet fruarne hade. De kunde gå lösa på gatan, samtala med vilken mansperson som helst, vara borta om kvällarne så länge de ville och alltid ha betjänten mannen som kom och hämtade. Dessutom: en fru hade mer rang, mer makt. Hur nedlåtande behandlade icke de gifta matronorna alla dessa unga flickor. Men vid tanken på att gifta sig stack äventyret med stoet åter upp, och hon överfölls av en fasa som gjorde henne sjuk. 
<sec/>
Emellertid vid andra arbetsårets ingång uppenbarade sig i Helènes societet en professorska från Uppsala, vilken med ställning förenade kroppsliga behag. Helènes stjärna bleknade av, och alla hennes andliga tillbedjare avföllo för att tillbedja den nya solen. Som Helène icke hade sin forna sociala rang att stödja sig på och doften av hovet och armén dunstat bort som parfym från en näsduk, var hon ohjälpligt slagen. Den enda som ännu var henne trogen var en docent i etik, vilken förut icke vågat tränga sig fram. Nu var hans tid kommen. Hans uppmärksamhet började att upptagas väl, och hans stränga etik ingav ett obegränsat förtroende. Hans trägna uppvaktningar gav emellertid anledning till prat, i all ära förstås, men detta brydde Helène sig icke om. Hon stod över sådant. 
<sec/>
En afton sutto de på var sin rottingstol i den avröjda matsalen sedan docenten mot fri resa och en liten handtryckning hållit ett föredrag om det »etiska momentet i den äktenskapliga kärleken eller äktenskapet såsom en manifestation av den absoluta identiteten». 
<sec/>
– Ni anser således, fortfor Helène, att äktenskapet är ett coexistensförhållande mellan tvenne identiska jag. 
<sec/>
– Jag anser, som jag redan haft äran framhålla i mitt föredrag, svarade han, att varat endast under relationsförhållandet av tvenne congruenta identiteter kan confluera i ett blivande i en högre potens. 
<sec/>
– Vad är ett blivande? frågade Helène och rodnade. 
<sec/>
– Det är tvenne vitaliteters postexistens i ett nytt jag. 
<sec/>
– Vad? Ni anser att den continuitet av jaget som genom tvenne analoga varas cohabitation nödvändigt skall incorporera sig i ett blivande i rummet ... 
<sec/>
– Nej, min fröken, jag ville endast säga att, för att begagna mig av profanspråket, äktenskapet endast under villkor av själarnes compatibilitet, skall genom reciprocitet alstra ett nytt andligt jag, som icke kan differentieras såsom sexus. Jag vill säga, att det nya väsen som födes i äktenskapet skall vara ett conglomerat av man och hustru, ett nytt väsen i vilket båda uppgivit sin personlighet, en enhet i mångfald, en, för att begagna mig av ett känt uttryck, homme-femme. Mannen skall upphöra vara man och kvinnan vara kvinna. 
<sec/>
– Det är själarnes förening! utbrast Helène glad att ha kryssat förbi den svåra klippan. 
<sec/>
– Det är själarnes harmoni som Plato talar om. Det är det sanna äktenskapet, sådant jag drömt det, men som jag tyvärr, hm, aldrig under denna existensform vågar hoppas se realiserad. Hm! 
<sec/>
Helène såg upp mot kronkroken i taket och upptog viskande: 
<sec/>
– Varför skulle icke ni som är en elitande se den drömmen realiserad? 
<sec/>
– Därför att den som min själ attraherar icke tror på, hm, kärleken. 
<sec/>
– Det är ju icke avgjort om hon ej gör det? 
<sec/>
– Om hon också gjorde det, skulle hon alltid plågas av misstankar om befintligheten av en sådan känslas uppriktighet. För övrigt, det finns ingen kvinna som skulle vilja älska mig. Ingen! 
<sec/>
– Jo, sade Helène och såg honom in i emaljögat (han hade ett emaljöga som var mycket väl gjort). 
<sec/>
– Är ni viss? 
<sec/>
– Ja! sade Helène. Ty ni är icke som andra män; ni förstår vad själarnes kärlek är! Själarnes! 
<sec/>
– Om den kvinna fanns skulle jag aldrig vilja bygga äktenskap med henne. 
<sec/>
– Varför icke? 
<sec/>
– Bo i samma rum! 
<sec/>
– Det är icke nödvändigt! Madame Staël bodde endast i samma våning som sin man. 
<sec/>
– Verkligen! 
<sec/>
– Vad är det för intressanta samtal herrskapet fördjupar sig i? frågade professorskan som i detsamma kom ut ifrån salongen. 
<sec/>
– Vi talade om Laokoon, svarade Helène och steg upp, sårad av professorskans överlägsna ton. Och därmed var hennes beslut fattat. 
<sec/>
Åtta dagar senare förkunnades förlovningen mellan docenten och Helène, och de skulle gifta sig om hösten och bosätta sig i Uppsala. 
<sec/>
Det hade stått en dundrande svensexa på Gillet för docenten i etik. Det hade druckits oerhört, och stadens enda artist, ritmästaren vid Katedralskolan, hade i väldiga kartonger framställt en historierad skildring av offrets tillryggalagda könsliv. Det var festens glanspunkt. Etiken är ett läroämne och en födkrok som många andra, men i det borgerliga och enskilda livet har den icke någon tillämpning. Docenten hade icke varit något helgon utan hade som alla andra haft sina äventyr, vilka voro allmänt bekanta, emedan han aldrig haft anledning hemlighålla dem. Det var därför med ett okonstlat löje han såg dem framställda i stor skala med kol och färg där de upprullades för hans rusiga blick, och beledsagades av roliga vers. Men när den sista apoteoseringen av hans stundande sällhet skildrades i enkla men kraftiga drag, då kände han sig djupt förlägen, och det slog igenom hans hjärna som en blixt: tänk om Helène såg det här! 
<sec/>
Efter sexan där han på gammal hederlig sed druckit ur åtta glas brännvin, blev han betydligt rusig, och hans farhågor togo sig uttryck i förtroliga meddelanden. Bland värdarna fanns även en gift man, och till honom vände sig delinkventen för att få råd och upplysningar. Som de voro druckna båda två valde de som hemligt rådplägningsrum ett par stolar, som stodo mitt under kronan, varför de också snart voro omringade av en lyssnande hop! 
<sec/>
– Hörru! Du som är gift man, började docenten, med så skrikande röst som möjligt för att, som han trodde, icke höras av de kringstående. – Du! Du ska säga mig ett ord, men bara ett, för jag är djävligt finkänslig i kväll, i den här frågan i synnerhet. 
<sec/>
– Jag skall säga dig min bror ett ord, bara ett! bara ett! skrek vännen och lade sin arm om den andres hals för att viska. Därpå fortsatte han gallskrikande: 
<sec/>
– Varje handling, hoc est varje actus, sönderfaller i tre moment, min bror, progressus, culmen och regressus. Det är nu om progressus jag vill tala, culmen talar man inte om. Jo, ser du! Initiativet att jag så må säga, det är mannens, det är ditt! Du skall således ta initiativet, du ska inskrida, förstår du det. 
<sec/>
– Nå, men, om, den andra parten icke anser initiativet tillbörligt? 
<sec/>
Vännen såg på novisen häpen; därpå steg han upp och vände sig om med en föraktlig blick: 
<sec/>
– Toker! sa han. 
<sec/>
– Tack! var allt vad den tacksamme lärjungen hann svara, och därmed hade han klart för sig. 
<sec/>
Dagen därefter hade han eld i kroppen efter alla de starka drycker han förtärt, och han gick och tog sig ett varmt bad, ty han skulle gifta sig dagen därpå. 
<sec/>
Bröllopsgästerna hade gått, tjänarne hade dukat av i matsalen, och de voro ensamma. 
<sec/>
Helène var jämförelsevis lugn, men han var nervös i hög grad. Deras förlovningstid hade upptagits med allvarliga samtal, och de hade aldrig varit som andra förlovade; de hade icke tagit varann i famn, icke kysst varandra. Vid varje närmande hade Helènes kalla blickar avväpnat honom. Men han älskade henne såsom en man älskar en kvinna med både kropp och själ. 
<sec/>
De gingo fram och åter på salongsmattan och sökte samtalsämnen. Men tystnaden var envis. Ljusen i kronan voro nedbrunna, och stearinet dröp i långa ribbor utefter manschetterna. Rummet var uppfyllt av matos och vinångor, och på spegelbordet låg Helènes bukett och sände dövande dofter av nejlika och heliotrop. 
<sec/>
Slutligen stannade han framför henne, sträckte ut armarne och sade med en konstlat ledig ton: 
<sec/>
– Och så är du min hustru! 
<sec/>
– Vad vill du säga med det? var Helènes tvära svar. 
<sec/>
Han blev alldeles avväpnad och lät armarne sjunka. Men så bemannade han sig och sade med ett galgaktigt leende: 
<sec/>
– Jag vill säga att vi äro man och hustru. 
<sec/>
Helène såg på honom som på en rusig människa och svarade: – Förklara dig! 
<sec/>
Det var just vad han inte kunde. Alla filosofiens och etikens landgångar drogos in, och han stod framför en kall, högst obehaglig verklighet. 
<sec/>
Hon är blyg, tänkte han, det är hennes rätt, men jag måste inskrida och göra min plikt. 
<sec/>
– Har du missförstått mig? frågade Helène och började darra på målet. 
<sec/>
– Nej för all del, men ... min vän lilla, hm, vi, hm .... 
<sec/>
– Vad är det för språk du behagar antaga, då? Min vän lilla? Vad anser du mig vara? Och vad är dina avsikter? Albert, Albert? fortfor hon utan att vänta ett svar som hon ej ville ha. Var stor, var ädel, och lär dig se i kvinnan något högre än en kvinna! Gör det och du skall bli lycklig och stor! 
<sec/>
Albert var besegrad! Tillintetgjord av blygsel och vred på den falske vännen som givit honom dåliga råd, knäföll han och framstammade: 
<sec/>
– Förlåtelse Helène; du är ädlare än jag, renare, godare, du är av en bättre natur, och du skall lyfta mig när jag vill falla i materien! 
<sec/>
– Stig upp och var stark Albert, sade Helène med en profetissas tonfall, gå i frid och visa världen att kärleken är något annat än de låga djuriska begären. God natt. 
<sec/>
Albert steg upp och såg dröjande efter sin hustru som gick in i sitt rum och stängde dörren efter sig. 
<sec/>
Uppfylld av de renaste känslor och ädlaste avsikter gick Albert också in i sitt rum. Han kastade av sig fracken och tände en cigarr. Det var ett ungkarlsrum han inrett åt sig. En liggsoffa, ett skrivbord, några bokhyllor och en kommod. 
<sec/>
När han klätt av sig tog han en kall sköljning med handduken. Därpå lade han sig i sin soffa och fläkte upp ett Allehanda, som han tog till att läsa allt under det han rökte på sin cigarr. Han läste en stump om skyddstullar. Därpå, liksom om hans tankar återförts i deras normala lopp, lade han bort bladet och började tänka över sin ställning. 
<sec/>
Var han gift, eller ungkarl? Han var ungkarl som förut med den skillnad att han hade en kvinnlig inackordering som icke betalade för sig. Det var en grym tanke, men den var slående sann. Köksan skulle sköta hushållet och husan städa rummen. Vad skulle då Helène göra? Utveckla sig. Åh prat, tänkte han, det där är ju nonsens, och han fann sig löjlig. Tänk, tänkte han, om vännen hade rätt, om det bara var fruntimmernas vanliga sjåpiga sätt. Inte kunde hon gå till honom, så fick han väl gå till henne. Gick han inte, så kanske, när allt kom ikring, skulle hon skratta åt honom i morgon, än värre, känna sig sårad. Jaja, fruntimmerna voro så obegripliga och försöket måste göras. 
<sec/>
Han sprang upp, kastade på sig nattrocken och gick ut i salongen. Han lyssnade med darrande knän om han skulle höra några ljud inifrån Helènes rum. 
<sec/>
Intet! Då tog han mod till sig och gick fram till dörren. Det slog blåa blixtar för ögonen, när han knackade. 
<sec/>
Intet svar. Han skallrade i hela kroppen, och svetten flöt utför hans panna. 
<sec/>
Därpå knackade han en gång till, och med så pipig röst hans torra mun kunde frambringa framsade han: 
<sec/>
– Det är bara jag! 
<sec/>
Intet svar! Då kom blygseln över honom igen, och han vände om till sitt rum, snopen och kylslagen. 
<sec/>
Det var således allvar! 
<sec/>
Han kröp i säng och tog tidningen igen. Men han hade icke läst lång stund förrän han hörde steg ner på gatan. De övergingo småningom till ett sakta tramp och tystnade slutligen. Därpå hördes några svaga musikaliska ljud, och så tog en dubbelkvartett i: 
<sec/>
Integer vitæ scelerisque purus .... 
<sec/>
Han kände sig rörd! Det var vackert. Purus! Han kände sig lyftad över materien. Det låg i tidsandan detta ideala krav på högre fordringar av äktenskapet; ungdomen hade fattats av den etiska ström som genomgick tidevarvet. 
<sec/>
Nec venenatis ... Tänk om Helène hade öppnat! 
<sec/>
Han nickade sakta takten och fann sig så stor, så ädel som Helène velat ha honom. 
<sec/>
Fusce pharetra! Skulle han öppna fönstret och tacka den studerande ungdomen på sin makas vägnar. 
<sec/>
Han steg upp! 
<sec/>
Ett fyrdubbelt skallande hånskratt smattrade upp mot fönsterrutan just när han skulle ta i rullgardinssnöret. 
<sec/>
Ja det stod så till. Man skrattade. Rasande tumlade han inåt rummet och törnade mot skrivbordet. Han var löjlig! Ett svagt gryende hat mot upphovet till den förödmjukande scenen började resa sig, men hans kärlek fritog henne och så kastade han sig över mot de skämtsamma skalkarne, som han ville draga inför konsistorium. Men han återkom alltid till sig själv, och han blev ursinnig för att han låtit draga sig vid näsan. 
<sec/>
Han gick på golvet av och an emot morgonen, då han slutligen föll ner i sin säng och somnade bitter, sörjande över ett sådant slut på sin bröllopsdag, sitt livs skönaste dag, som skulle ha varit den sällaste. 
<sec/>
Följande dag vid kaffebordet råkade han Helène. Hon var kall och förnäm som vanligt. Albert ville naturligtvis icke låtsas om serenaden. Helène talade om stora planer för framtiden särskilt om upphävandet av prostitutionen. Albert var tillmötesgående och lovade göra vad han kunde. Mänskorna måste bli kyska, ty det var endast djuren som voro okyska. 
<sec/>
Därpå gick han på sin föreläsning. Misstänksam av timade uppträdet tyckte han sig märka miner hos auditoriet, och kamrater gratulerade honom på ett särskilt sätt som förolämpade honom. 
<sec/>
En stor fet levnadsglad adjunkt ställde sig mitt i hans väg i Carolina-farstun, tog honom i kragarne och frågade med ett kolossalt grin in på hans ansikte: 
<sec/>
– Nåå? 
<sec/>
– Skäms! var det enda den nygifte kunde svara i det han slet sig lös och försvann i trappan. 
<sec/>
Hemkommen var huset fullt med väninnor. Albert lindade benen i kjolar och försvann i en fåtölj halvt gömd bakom klänningar. 
<sec/>
– Nå, ni hade serenad också i går kväll, sade professorskan. 
<sec/>
Albert bleknade, men Helène tog ordet: 
<sec/>
– Det var ju icke för mycket! Men de kunde ha bestått sig att vara nyktra. Den här dryckenskapen bland den studerande ungdomen är förfärlig. 
<sec/>
– Vad sjöngo de då? fortsatte professorskan. 
<sec/>
– Det var de vanliga »Mitt liv är en våg» och de där, sade Helène. 
<sec/>
Albert tittade på henne förvånad, men beundrade henne. Dagen gick med kallprat och diskussioner. Albert erfor en viss känsla av trötthet. Att prata med fruntimmer några kvällstimmar efter dagens arbete var angenämt nog, men det här var väl mycket. Och så måste han sitta och hålla med om allting. Gjorde han ett försök till motsägelse, så blev han genast tillstukad. 
<sec/>
Det blev afton och man skulle gå att lägga sig. De togo godnatt, och var och en gick in till sig. 
<sec/>
Åter började tvivel och oro anfäkta honom. Han trodde sig ha märkt en öm blick från Helène, och han var icke säker om hon ej tryckt hans hand. Så tände han cigarren och läste tidningen. Bara han kom in på verkligheten i tidningsspalterna tyckte han att ögonen öppnades. 
<sec/>
– Hä, sade han halvhögt i det han kastade tidningen. Stolle! 
<sec/>
Och så tog han på sig nattrocken, och gick ut i salongen. 
<sec/>
Han hörde att det rörde sig inne i Helènes rum. 
<sec/>
Så knackade han. 
<sec/>
– Är det Lovis? ropades inifrån. 
<sec/>
– Nej, det är bara jag, halvviskade han med andan i halsen. 
<sec/>
– Vad står på? Vad vill du mig? 
<sec/>
– Jag vill tala vid dig, Helène, svarade han nästan sanslös. 
<sec/>
Nyckeln vrides om i låset. Albert trodde inte sina öron. Dörren öppnas. 
<sec/>
Helène stod där klädd ännu. 
<sec/>
– Vad vill du? frågade hon. Men i detsamma såg hon att han var oklädd och att hans ögon lyste med en underlig glöd. 
<sec/>
Med utsträckt arm sköt hon honom tillbaka och slog igen dörren. 
<sec/>
Han hörde en kropp falla till golvet och strax därpå ett gråtanfall. 
<sec/>
Ursinnig men skamsen vände han om till sitt rum igen. Det var då fullt allvar! Men detta var bestämt icke normalt! 
<sec/>
En genomvakad natt under grubblerier fram och åter blev resultatet, och om morgonen fick han dricka kaffe ensam. 
<sec/>
På middagen när han kom hem, tog Helène emot honom med en smärtsam och undergiven min: 
<sec/>
– Varför gjorde du mig detta? sade hon. 
<sec/>
Han bad om förlåtelse men ganska kort. Därpå ångrade han sig och föll till föga. 
<sec/>
Så gick hans äkta liv framåt ett halvt år. Kastad mellan tvivel, ursinne, kärlek förblev han alltjämt i kedjan. 
<sec/>
Hans ansikte blev grått, och hans ögon slocknade. Hans lynne var ojämnt, och han hade ett ständigt dovt raseri sjudande under ett kallt yttre. 
<sec/>
Helène fann honom förändrad och despotisk därför att han började opponera och överge sammankomsterna för att söka umgänge utomhus. 
<sec/>
En vacker dag anmodades han söka professur. Som han ansåg sina medtävlare överlägsna gjorde han inga försök, men Helène bestormade honom tills han fann för gott att avlägga sina prov. Dessa hade den påföljd att han blev utnämnd. Varför visste han ej, men Helène visste det. 
<sec/>
I samma veva skulle riksdagsman väljas. Den nye professorn, som aldrig drömt om att deltaga i offentliga ärenden, blev alldeles häpen över att se sitt namn ställas upp bland kandidaternas, och ändå häpnare när han blev vald. Han tänkte avsäga sig, men Helènes föreställningar om behaget av att få utbyta småstadshålan mot huvudstaden förmådde honom antaga. 
<sec/>
Och så reste de till Stockholm. 
<sec/>
Emellertid hade den nye riksdagsmannen och professorn under sitt halvår ute i ungkarlsvärlden kommit att göra bekantskap med de nya idéer som ifrån England kommit att omskapa den gamla samhälls- och moral-läran, och han kände stunden nalkas då en brytning mellan honom och hans »inackordering» skulle ske. I Stockholm, där nya andar gåvo honom mod att omfatta dessa läror som han redan inom sig erkänt, började han leva opp ett nytt liv. 
<sec/>
Helène däremot som känt att doften av vissa gammal-evangeliska kloak-dunster voro en söt lukt för de maktägande och vädrat konjunktur i bakvattnet började kasta sig på bänknyckels-sidan. Men då skar det sig, och Albert vrenskades. Hans kärlek hade svalnat, och han »gick utomhus» emedan han icke ansåg sig vara sin hustru otrogen, då hon aldrig begärt någon trohet i ett förhållande som ej existerade. 
<sec/>
I beröringen med andra könet vaknade hans mandoms känsla, och han kom snart att inse sitt förnedringstillstånd. 
<sec/>
Helène såg hur han gled ifrån henne. Deras samliv blev gnatigt, och man kunde när som helst vänta en katastrof. 
<sec/>
Det led fram emot riksdagens öppnande. Helène såg orolig ut och tycktes för mannen ha ändrat sinnelag. Hon hade vekare tonfall än förr och syntes vara mån om att allting skulle vara honom till lags. Sålunda kunde hon ses öva tillsyn över tjänstflickorna att de hade allting i ordning och att maten stod på bordet. 
<sec/>
Han blev misstänksam och undrade, iakttog och höll sig beredd på något som skulle komma. 
<sec/>
En morgon vid kaffet såg Helène mera förlägen ut än vanligt. Hon plockade på servetten och hade små torra hostningar. Slutligen tog hon mod till sig och drog fram med sitt ärende: 
<sec/>
– Albert, började hon, du vill nog göra mig och den sak jag tjänar en tjänst. 
<sec/>
– Vad är det för sak? frågade han kort och torrt, ty nu visste han sig ha övertaget. 
<sec/>
– Du vill nog göra något för den förtryckta kvinnan? Inte sant! 
<sec/>
– Var är den förtryckta kvinnan? 
<sec/>
– Vad. Du har övergivit vår stora sak? Du har svikit oss. 
<sec/>
– Vad är det för sak? 
<sec/>
– Kvinnosaken! 
<sec/>
– Jag känner inte någon sådan. 
<sec/>
– Du känner inte någon sådan? Du! O! Är icke folkets kvinna i den mest övergivna belägenhet? 
<sec/>
– Nej, jag kan icke se, att hon är mera förtryckt än folkets man. Befria honom från exploatörerna, och hans kvinna skall vara befriad. 
<sec/>
– Men de olyckliga som måste sälja sig .... och de usla männen .... 
<sec/>
– Som äro så usla att de betala! Har du sett någon man ta betalt för ett nöje som båda njuta? 
<sec/>
– Det är inte frågan om det; men det är frågan om att lagen är orättvis som straffar den ena men icke den andra. 
<sec/>
– Det är ingen orättvisa. Den ena har förnedrat sig till en källa för smitta genom att sälja sig: staten behandlar henne som en galen hund. När du träffar en man, som förnedrat sig så djupt; nåväl sätt honom under polisen också! Ack, ni rena änglar, som förakta mannen såsom ett orenare djur, ni! Vad vill du av mig? Vad vill du jag skall göra? 
<sec/>
Han såg att hon hade en renskrift i handen som hon tagit från skänken. Utan att vänta hennes svar tog han skrivelsen från henne och läste. 
<sec/>
– En motion till riksdagen! Jag skall vara bulvan och bära fram det här! Är det moraliskt det? Anser du det vara, strängt taget, hederligt? 
<sec/>
Helène reste sig, men föll i gråt och kastade sig på soffan. 
<sec/>
Han steg upp och närmade sig henne. Han tog hennes hand för att undersöka pulsen om någon fara var å färde. Hon grep konvulsiviskt hans hand och tryckte den mot sitt bröst. 
<sec/>
– Gå icke ifrån mig, snyftade hon, övergiv mig icke utan stanna och låt mig tro på dig. 
<sec/>
Det var första gången han hade sett henne giva utbrott åt sina känslor. Denna fina kropp som han beundrat och som han älskat kunde då få liv. Det rullade då varm blod i dessa ådror, blod som kunde destillera tårar. Han smekte hennes panna. 
<sec/>
– O, sade hon, det är så skönt när du smeker mig så där. O, Albert, så skulle det alltid vara! 
<sec/>
– Ja, svarade han, varför har det icke varit så? Varför? 
<sec/>
Helène slog ner ögonen och upprepade endast: 
<sec/>
– Varför? 
<sec/>
Hennes hand dröjde i hans, och han kände en skön värme sprida sig från den mjuka sammetslena lemmen som han tryckte, och alla hans gamla känslor för henne blossade upp, men nu med hopp. 
<sec/>
Slutligen reste hon sig: 
<sec/>
– Förakta mig icke, sade hon, hör du det, förakta mig icke. 
<sec/>
Och hon gick in i sitt rum. 
<sec/>
Vad var detta? frågade Albert sig själv när han gick ut i staden. Genomgick hon någon kris? Började hennes liv som kvinna nu först? 
<sec/>
Han var ute i staden hela dan. Gick på teatern om kvällen. Man gav Sällskap där man har tråkigt. Blev han ond när han såg den platoniska kärleken, själarnes förening och det där avslöjat, belett? Nej, han blev icke alls ond. Det var som om ett skynke av finvävda lögner dragits från hans goda förstånd; han log åt det älskvärda djuret, som sannfärdigt stack fram sitt huvud under teateränglarnes kartong-vingar; han log nästan med tårar över sitt långa, långa självbedrägeri och han beskrattade sin dårskap. Vilken helvetets förruttnelse låg icke under denna lögnaktiga moral, detta vansinniga emancipationsraseri från den sunda naturen, idealismens och kristendomens askesteorier inplanterade i nittonde århundradet. 
<sec/>
Och vad han skämdes! Ty att vara duperad så länge! När han kom hem såg han att det lyste i Helènes rum. Han gick förbi dörren så tyst han kunde. Det hostade därinne. 
<sec/>
Han fortsatte sin väg in till sig och gick till sängs. Läste sin tidning och tände sin cigarr. Han höll på en stund med värneplikten, då han plötsligen hör dörren till Helènes kammare slås upp och steg och skrik ute i salongen. Han sprang upp för att se efter vad som stod på, troende att elden kommit lös. 
<sec/>
Ute i salongen stod Helène i nattdräkt. När hon fick se mannen, skrek hon till och skyndade tillbaka till sitt rum, där hon stannade med huvudet utsträckt. 
<sec/>
– Förlåt Albert, var det du. Jag visste inte att du var ute än, och trodde det var tjuvar. Förlåt! 
<sec/>
Och så stängdes dörren. 
<sec/>
Vad betydde detta? Älskade hon honom? 
<sec/>
Han gick in i sitt rum och stannade framför spegeln. Kunde en kvinna älska honom? Han var ju ful. Men själarne älska varandra, och det fanns så många fula män som fått sköna kvinnor. Men då voro de nästan alltid rika eller mäktiga! 
<sec/>
Skulle Helène ha insett sin falska ställning! Eller skulle hon ha märkt att han gick ifrån henne, och ville hon fånga honom? Han visste icke vad han skulle tänka. 
<sec/>
Följande morgon då de råkades vid kaffebordet var Helène mycket blid. Professorn anmärkte att hon bar en ny morgonrock med spetsar som betydligt förhöjde hennes skönhet. 
<sec/>
När han skulle ta sig socker råkade deras händer vidröra varandra. 
<sec/>
– Förlåt, käre, sade hon med en min som han aldrig sett förr och som erinrade om ung flicka. 
<sec/>
De talade om likgiltiga ämnen. 
<sec/>
På förmiddagen ägde riksdagens öppnande rum. 
<sec/>
Helène fortfor i sitt undfallande sätt och blev dag från dag alltmera känslofull. 
<sec/>
Motionstiden led till sitt slut. 
<sec/>
Professorn kom hem en afton ovanligt upprymd efter att ha varit i en klubb. Han gick och lade sig som vanligt med sin cigarr och sin tidning. Om en stund hörde han Helènes dörr öppnas. Därpå blev det tyst en stund. Slutligen knackade det på hans dörr. 
<sec/>
– Vem är där? ropade han. 
<sec/>
– Det är jag Albert! Kläd på dig och kom ut för jag måste tala vid dig. 
<sec/>
Han klädde sig och gick ut i salongen. Helène hade tänt en lustre och satt i soffan klädd i spets-peignoir. 
<sec/>
– Förlåt mig, sade hon, men jag kunde inte sova. Mitt huvud är så underligt. Sätt dig här och tala vid mig. 
<sec/>
– Du är nervös min vän, sade Albert, och tog hennes hand. Du skall dricka ett glas vin. 
<sec/>
Han gick ut i matsalen och tog fram en vinkaraff med två glas. 
<sec/>
– Skål, älskade, sade han. 
<sec/>
Helène drack, och hennes kinder togo eld. 
<sec/>
– Vad är det nu? frågade han och lade sin arm om hennes liv. Du är oharmonisk? 
<sec/>
– Ja! Jag är icke lycklig. 
<sec/>
Han hörde nog att orden föllo torra och sökta, men hans lidelse var väckt, och han tog allt för gott. 
<sec/>
– Vet du varför du är olycklig? frågade han. 
<sec/>
– Nej, jag är mig icke själv klar. Men ett vet jag: att jag älskar dig. 
<sec/>
Albert tog henne i sina armar, tryckte henne till sig och kysste hennes ansikte. 
<sec/>
– Är du min hustru eller är du icke? viskade han. 
<sec/>
– Jag är ju din hustru, andades Helène, vars kropp föll tillsammans som om alla nerver sprungit av. 
<sec/>
– Helt och hållet? viskade han, under det han paralyserade henne med sina kyssar. 
<sec/>
– Helt och hållet, flåsade hon under det hennes kropp sakta slingrade sig i omedvetna konvulsioner som om hon i en dröm ville värja sig mot en fara. 
<sec/>
När Albert vaknade påföljande morgon, vaknade han klar, utsövd och med fullt medvetande. Hans tankar voro starka och bestämda som efter en god djup sömn. Gårdagens händelse stod levande för honom. Sanna förhållandet trädde fram, omutligt, nyktert, bestämt. 
<sec/>
Hon hade sålt sig! 
<sec/>
Klockan tre på morgonen hade han lovat, rusig, blind, vansinnig, att bära fram hennes motion i kammaren. 
<sec/>
Och priset! Lugn, kall, orörlig hade hon mottagit honom. 
<sec/>
Vilken var den första kvinna som uppfann att man kunde sälja sin gunst? Och vem upptäckte att mannen ville köpa? Det var äktenskapets och prostitutionens stiftare. Och det påstods att Gud stiftat äktenskapet! 
<sec/>
Han såg sin förnedring och hennes! Hon ville ha den triumfen över sina väninnor att vara den första som kunde ingripa i lagstiftningen, och hon hade köpt den. 
<sec/>
Men han skulle dra slöjan av henne. Han skulle visa henne vem hon var. Han skulle säga henne, att prostitutionen aldrig kunde avskaffas så länge kvinnan fann sin fördel vid att sälja sig. 
<sec/>
Och med det beslutet klädde han sig. 
<sec/>
När han kom ut i matsalen fick han vänta henne en stund. Han tänkte ut följderna, och han bemannade sig att möta henne. 
<sec/>
Så kom hon! Lugn, leende, triumferande; men skönare än han sett henne förr. 
<sec/>
Det brann en mörk eld i hennes öga, och han som väntat sig se henne med nedslagna blickar, rodnande som en nygift, blev tillintetgjord. Det var hon som spelade den segrande förföraren och han den blyge förförde. 
<sec/>
Orden kommo aldrig över hans läppar; han steg upp, besegrad, gick ödmjuk emot henne och kysste hennes hand. 
<sec/>
Hon konverserade som vanligt, utan att antyda att något nytt moment inträtt i hennes liv. 
<sec/>
När han sedan bar hennes skrift ner till riksdagshuset rasade han inom sig, men tanken på kommande sällhet lugnade honom. 
<sec/>
Om aftonen när han helt djärvt knackade på Helènes dörr, var den stängd. 
<sec/>
Den förblev stängd i tre veckor. Han kröp som en hund efter henne, lydde hennes minsta vink, gjorde allt vad hon önskade, men förgäves. 
<sec/>
Då bröt raseri ut, och han sade henne allt. Hon svarade skarpt; men när hon såg att hon gått för långt och att han filat av kedjan så gav hon sig! 
<sec/>
Och han bar sin kedja. Han bet i den, han slet i den, men den höll. 
<sec/>
Hon lärde sig snart se huru långt han tålde, och när det hotade bli för mycket, gav hon efter. 
<sec/>
Han fick en fanatisk längtan att se henne som mor. Det skulle kanske göra henne till kvinna, tänkte han, det skulle locka fram den sunda naturen. Men hon blev icke mor. 
<sec/>
Hade äregirigheten, individens själviska brand, förtärt livskällan? Det kunde han icke veta. 
<sec/>
En dag underrättade hon honom om att hon måste resa ut till en släkting på ett par dagar. 
<sec/>
När Albert kom hem om aftonen sedan Helène rest och såg hemmet tomt, överfölls han av en grym känsla av tomhet, av längtan. Nu blev honom klart huru hans hela väsen var genomvävt av kärleken till henne. Rummen voro så ödsliga, det var såsom efter en begravning. 
<sec/>
Hennes plats stod tom vid bordet, och han åt nästan intet. 
<sec/>
Efter supén tände han kronan i salongen. Han satte sig på hennes vanliga plats i soffan, han hanterade hennes lämnade handarbete – en barntröja, avsedd för något okänt barn i en nystiftad barnkrubba. Där satt nålen ännu kvar. Han stack den i sitt finger liksom om han ville erfara smärtans ljuvhet. 
<sec/>
Därpå tände han ljus och gick till hennes sovrum. Han skyggade då han trädde ditin liksom om han begått ett brott. Men rummet liknade icke en kvinnas. En enmanssäng utan omhängen. En chiffonjé, en bokhylla, ett nattduksbord och en soffa. Alldeles som i hans rum. Ingen toalett, bara en liten väggspegel. 
<sec/>
Där hängde hennes klänning. Han såg hur det tjocka broscherade sarget avtryckt formerna av hennes kropp. Han lät handen fara över tyget och lade ansiktet mot halsfräset; han lade armen om klänningslivet, men det föll tomt och tunt tillsammans som en hamn. 
<sec/>
– Och man säger att själen är en ande, tänkte han. Men då är den en kroppslig ande åtminstone. 
<sec/>
Han närmade sig sängen som om han väntat att se en syn. Han rörde vid allt, tummade på allt. 
<sec/>
Slutligen, liksom om han sökt något, något som skulle ge honom lösning på en gåta, började han dra i handtagen på chiffonjélådorna; men de voro alla låsta. Därpå drog han på måfå upp lådan i nattduksbordet. Men han smällde lika hastigt igen den, dock icke fortare än han hunnit läsa titeln på en broschyr och ana ändamålet med några ovanliga föremål. 
<sec/>
Det var då detta! Fakultativ Sterilitet! Detta som för underklassen, den man berövat existensmedlen, skulle vara en tillfällig räddning undan fattigdomen, en välgörenhet för stunden, det var vordet egoismens, den yttersta konsekvensen av idealismen, verktyg. Var överklassen degenererad efter som den icke längre ville föröka sig, eller var den moraliskt rutten. Den måste vara båda delarne efter som den ansåg omoraliskt att föda barn utom vigningen, och lågt att föda dem med vigning. 
<sec/>
Men han ville ha barn han! Han hade existensmedlen, och han tog det både som plikt och en berättigad njutning att känna sitt väsen övergå i en annan existens. Det var den sanna, den sunda egoismens naturliga väg till altruism. Men hon tog en annan väg, och hon stickade tröjor åt andras barn. Var det vackrare det? Det tog sig så ut! Men det var fruktan för eget obehag att vara mor, och det var billigare och mindre besvärligt att sticka en tröja i en salongsdivan än att leva en hel barnkammares mödosamma liv. 
<sec/>
Det hade blivit skam att vara mor, att vara kön, att påminnas om att man var hona. 
<sec/>
Däri låg det. Arbeta för himlen, högre intressen, mänskligheten, hette det, men för fåfängan, självet, offentligheten, var det. 
<sec/>
Och han som beklagat henne, som sörjt över att han visat henne en orättvis ovilja för hennes sterilitet. Som en gång ådragit sig en hel mängd »goda och rättänkande» människors förakt därför att han icke talat med den vördnad man är skyldig olyckan och de ofruktsamma kvinnorna, vilka äro heliga, emedan de drabbats av den största olycka som kan drabba en kvinna. 
<sec/>
Och denna kvinna vad arbetade hon för? För framåtskridandet; för mänsklighetens räddning? 
<sec/>
Nej; emot framåtskridandet, emot frihet och upplysning. Hade hon icke häromdagen kastat fram om en ny motion för inskränkning av religionsfriheten? Hade hon icke skrivit en broschyr om tjänstefolkets självsvåld? Arbetade hon icke för militärlagarnes skärpande? Understödde hon icke agitationen för flickornas fördärvande genom samma usla uppfostran som gossarne fingo? 
<sec/>
Han hatade hennes själ, ty han hatade hennes tankar! Och ändock älskade han henne? Vad älskade han då hos henne? 
<sec/>
– Troligen, svarade han sig och kunde därvid icke underlåta att falla in i filosofien, troligen det frö till ett nytt väsen hon bar, men som hon ville kväva! 
<sec/>
Vad kunde det annars vara? 
<sec/>
Men vad älskade hon hos honom? Hans titel, hans ställning och hans makt. 
<sec/>
Och med dessa gamla människor skulle man arbeta på det nya samhällets byggande. 
<sec/>
Han ville säga henne allt detta när hon kom hem; men han visste att han icke skulle göra det. Han visste att han skulle krypa efter henne, och tigga om hennes gunst, att han skulle fortfara att vara hennes slav och gång på gång sälja sin själ, så som hon sin kropp. Han visste han skulle göra det, ty han älskade henne! 
<chapter/>

<chaptername>Utan vigsel och med!</chaptername>

<sec/>
Notarien i Rådstuvurätten gick en vacker vårafton i gamla Humlegården och spatserade. Han hörde sång och musik ifrån Rotundan, och såg ljus strömma ut från de stora fönstren och kasta sitt sken in under de nyspruckna lindarnes skuggor. 
<sec/>
Han gick ditin och satte sig vid ett ensligt bord nära estraden samt begärde en toddy. 
<sec/>
Först sjöng en komiker en sorglig sång om den Döda Råttan. Sedan kom en ung flicka fram i en rosenröd klänning och föredrog: »Og intet er saa deilig som een maanskinstur». Hon hade ett jämförelsevis oskyldigt utseende och dedicerade sången till vår oskyldige notarie. Smickrad av en sådan utmärkelse inledde denne en serie underhandlingar som började med en flaska äkta Liljeholmen och slutade med två möblerade rum och kök samt nödiga bekvämligheter på Ladugårdslandet. Att ingå i en analys av den unga mannens känslor ingår icke i planen för detta arbete, lika litet som en beskrivning på möblemanget och de nödiga uthusen. 
<sec/>
Nog av de voro goda vänner. 
<sec/>
Men, smittad av tidens socialistiska tendenser och längtande efter att alltid hava lyckan för ögonen beslöt notarien att själv flytta in i våningen och anställa väninnan såsom hushållerska, på vilket hon gärna gick in. 
<sec/>
Men den unge mannen hade familj; det vill säga hans familj hade honom såsom medlem, och alldenstund han ansågs ha sårat den allmänna moralen och därmed kastat skuggan på familjeanseendet, inkallades han för föräldrar och syskon för att erhålla en varning. Som han ansåg sig för gammal att åhöra en sådan till slutet avbrötos underhandlingarne och umgänget. 
<sec/>
Detta fästade honom än mera vid hans eget hem, och han blev en mycket huslig äkta, förlåt – oäkta, man. De voro sälla, ty de höllo av varandra, och inga band tryckte dem. De levde av en glad oro att förlora varandra och gjorde därför allt för att få behålla varandra. De tu voro ett, men det fattades dem något i deras liv: det var umgänge. Samhället ville icke ha dem, och notarien mottog icke några bjudningar i stora världen. 
<sec/>
Det var dan för julafton, en bister dag för dem som haft familj. Notarien satt och drack sitt kaffe på morgonen, då han mottog ett brev. Det var ifrån en av systrarne, som bad honom så hjärtslitande att komma hem på julafton. Det började röra sig i hans gamla känslosträngar, och han blev olustig. Skulle han låta henne, väninnan, hustrun sitta ensam på en sådan afton? Nej! Skulle hans plats stå tom vid julbordet i hemmet, där han aldrig saknats förr? Hm! Så stodo sakerna när han gick ner till verket. 
<sec/>
I frukosttimman kom en kamrat fram till honom och frågade så försiktigt som möjligt: 
<sec/>
– Skall du vara i familj julafton? 
<sec/>
Notarien blossade till. Skulle den där vara invigd? Eller vad menade han? 
<sec/>
Den andra såg att han trampat en liktorn, varför han fortsatte utan att vänta svar. 
<sec/>
– Jo, ser du, om du är ensam, tänkte jag du skulle vilja vara med mig, hm, med oss. Du vet kanske, hm, jag har ett litet förhållande, hum, en snäll och präktig flicka, ser du. 
<sec/>
Det där lät bra, och notarien var färdig att antaga förslaget, om de fingo komma båda. Naturligtvis fingo de det, och därmed var julaftonsfrågan och umgängesfrågan löst. 
<sec/>
De träffades hos vännen vid sextiden, och »gubbarne» sutto som pacharer och drucko portvin medan fruarne pysslade i köket. 
<sec/>
Och sedan hjälptes de åt alla fyra att duka: och gubbarne slogo bordet på helspänn och lågo på golvet med kilar och slåar, och fruarne voro så innerligt goda vänner som sammanhöllos av det gemensamma ganska synliga bandet som bär det stora namnet världens dom. Och de hedrade varandra, de voro finkänsliga och deltagande som sådana kunna vara. Och de undveko detta tvetydiga glam som äkta folk roa sig med när de äro utom hörhåll för barnen liksom de ville säga: nu ha vi rättighet. 
<sec/>
Vid tårtan talade notarien för det egna hemmet, dit vi fly från världen och mänskorna och där vi ha våra bästa stunder med våra verkliga vänner. 
<sec/>
Här föll Marie-Louise i gråt, och då han frågade om hon var bedrövad, om hon icke var lycklig, framsnyftade hon att hon nog såg att han saknade sina systrar och sin mor. 
<sec/>
Han svarade att han icke alls saknade dem, och att hon säkert skulle önska dem långt borta om hon kom i deras närhet. 
<sec/>
– Ja, men varför kunde de icke gifta sig? 
<sec/>
– Voro de icke gifta då? 
<sec/>
– Jo, men riktigt! 
<sec/>
– Med präst? Han trodde icke prästerna voro annat än examinerade studenter och att deras besvärjelseord bara var mytologi. 
<sec/>
Det förstod hon inte, men det var inte riktigt bra som det var, det visste hon, och gårdsfolket pekade finger åt henne. 
<sec/>
– Så fick de det då! 
<sec/>
Här inföll Sophie, att hon nog insåg att de icke voro nog fina för deras släktingar, men det brydde hon sig inte alls om. Var och en på sin plats, för sig, och därmed vara nöjd. 
<sec/>
Emellertid var umgänget etablerat, och man levde i endräkt som sällan familjer göra. Det fanns, alltid, det där bandet, och man var å andra sidan fri från ett annat band. Och makarne voro alltjämt som förälskade utan att taga sig några äktenskapliga ovanor före, såsom att vara oartiga mot varandra och så. 
<sec/>
Men efter några års förlopp såg notarien sin förbindelse välsignas med en son. Därmed var älskarinnan lyftad till rang av hans barns mor, och allt det gamla var nu glömt. Genom lidandet och omsorgerna för den nyfödde hade hon avlagt de gamla själviska tagen att alltid vara behaglig och ådraga sig ensam mannens kärlek. 
<sec/>
Ett svagt symptom av överlägsenhet mot väninnan började visa sig och en större säkerhet i uppträdandet mot mannen. 
<sec/>
En dag kom denne hem strålande och förkunnade en stor nyhet. Han hade mött äldsta syster ute på gatan, och hon hade naturligtvis reda på allt. Hon var så nyfiken att se sin brorson och ville äntligen komma på visit. 
<sec/>
Marie-Louise blev till sig och började städa och damma, och notarien måste äntligen skaffa henne en ny klänning. Och så började hon vänta i åtta dagar. Gardinerna tvättades, mässingsluckorna på kakelugnarne skurades, möblerna gnedos, ty systern skulle se att det var en ordentlig människa hennes bror råkat ut för. 
<sec/>
Och så kokades kaffe till elvatiden om dagen när systern skulle komma. 
<sec/>
Hon kom, rak som en pinne, och räckte en hand styv som ett klappträ. Hon inspekterade möblemanget i sängkammaren, vägrade dricka kaffe och såg icke svägerskan i ansiktet. Men den nyfödde intresserade hon sig något för, och därpå gick hon. 
<sec/>
Men Marie-Louise hade tagit mått av hennes kappa, värderat tyget i hennes klänning och fått en idé av hennes hårklädnad. Hon hade icke gjort sig stor räkning på någon hjärtlighet. Visiten var henne nog att börja med, och huset visste snart att svägerskan varit där. 
<sec/>
Men barnet växte och följdes snart av en flicka. 
<sec/>
Nu började Marie-Louise få ömma bekymmer för barnens framtid, och notarien övertygades dagligen om att ingenting annat än vigsel kunde rädda dem. 
<sec/>
Därtill kom systerns vinkar om att en försoning med de gamla möjligen skulle kunna komma till stånd om han bara vore väl gift. 
<sec/>
Efter två års kamp, dag och natt och med tanken på sina barns framtid beslöt han äntligen låta den mytologiska ceremonien gå i verkställighet. 
<sec/>
Men vem skulle han bjuda på bröllopet. Marie-Louise ville ha det i kyrkan. Men då kunde icke Sophie bli med. Det gick bestämt inte an. En flicka som hon! Marie-Louise kunde redan uttala ordet flicka med en särskild moralisk accent. Notarien erinrade om att hon varit en god väninna och att man icke fick vara otacksam. Marie-Louise erinrade om att man för sina barns skull fick uppge sina enskilda sympatier, och hon rådde. 
<sec/>
Bröllopet stod. Bröllopet var över. Inga inviter från de gamle. Ett ovettigt brev från Sophie och fullständig brytning. 
<sec/>
Nu satt Marie-Louise där som fru. Ensam, ensammare än förut. Bitter över missräkningen, säker på sin man som numera var bunden, började hon taga sig alla friheter som en äkta hustru tillkommer. Det som förr var av god vilja givet utan res- kontra, det togs nu som en skyldig tribut. Hon var förskansad bakom hederstiteln, hans barns mor, och därifrån gjorde hon sina utfall. Enfaldig som alla duperade män uppfostrade av kvinnor, kom han sig aldrig för att utreda vad det var för helighet som låg i att vara hans barns mor. Det skulle ju någon vara det, och varför hans barn voro märkvärdigare än andra barn och än han själv, det begrep han inte. 
<sec/>
Lugnad emellertid av att hans barn verkligen fått en lagstadd mor, började han göra små utflykter från hemmet och se sig om i världen som han glömt något under första kärleksruset, och som han senare försummat av en viss räddhåga att lämna barnen och hustrun ensamma. 
<sec/>
Dessa friheter misshagade frun, och som hon numera inte behövde genera sig, och dessutom var en uppriktig natur, så sa hon ifrån, rent ut. 
<sec/>
Han som studerat alla juridikens kringgångar var icke svarslös. 
<sec/>
– Tycker du att det är anständigt lämna dina barns mor på det här sättet under det att du sitter på krogen. 
<sec/>
– Jag trodde inte du saknade mig! min gumma, svarade han förberedande. 
<sec/>
– Saknade? Jo när herrn är ute och super opp hushållspengarne, så saknas det allt mycket i huset. 
<sec/>
– För det första super jag inte, för jag äter bara en bit mat och dricker en tår kaffe, för det andra super jag inte opp hushållspengarna, för dem har du inlåsta; jag har nämligen en annan sorts pengar som jag »super» opp. 
<sec/>
Olyckligtvis älska icke fruntimmerna humor, och den på skämt framräckta snaran kastades genast om hans hals. 
<sec/>
– Jaså, du erkänner alltså ändå att du super? 
<sec/>
– Jag? Nej jag begagnade ditt uttryck skämtsamt. 
<sec/>
– Skämtsamt. Jaså man skämtar med sin hustru. Det gjorde man icke förut. 
<sec/>
– Du önskade ju den där mytologien själv. Varför det nu inte är som förut? Ja! 
<sec/>
– Därför att man är gift förstås. 
<sec/>
– Dels det, och dels därför att rusets egenskap är att dunsta av. 
<sec/>
– Jaså det var bara ett rus hos dig. 
<sec/>
– Inte bara hos mig; hos dig också, och hos alla andra med. Mer eller mindre långvarigt, ser du! 
<sec/>
– Jaså kärleken är bara ett rus hos karlarne. 
<sec/>
– Nej hos alla! 
<sec/>
– Men den är ett rus ändå? 
<sec/>
– Ja, ja, ja! Men man kan ju vara vänner ändå. 
<sec/>
– Men då behöver man inte gå sta och gifta sig. 
<sec/>
– Nej det tyckte jag med. 
<sec/>
– Du? Var det inte du, som ville att vi skulle viga oss? 
<sec/>
– Ja därför att du ville det dag och natt i tre års tid. 
<sec/>
– Ja, men du ville det ändå! 
<sec/>
– Ja därför att du ville det. Tacka mig då för det. 
<sec/>
– Ska jag tacka dig, därför att du lämnar dina barns mor ensam med dina barn, medan du hänger på krogarne. 
<sec/>
– Nej inte därför, utan därför att jag vigde dig med mig. 
<sec/>
– Men jag ska vara tacksam ändå? 
<sec/>
– Ja det ska du vara, som varje anständig människa som får sin vilja fram. 
<sec/>
– Jo, det är vackert att vara gift på det här viset? Så som en annan lolla och inte estimeras av sin mans släktingar. 
<sec/>
– Vad har du med mina släktingar att göra? Jag har inte gift mig med dina. 
<sec/>
– Därför att de inte voro tillräckligt fina, gubevars. 
<sec/>
– Men mina voro nog fina åt dig. Om de hade varit ett skomakarfolk så hade du inte varit så angelägen? 
<sec/>
– Skomakare? duger inte de kanske? Är de inte människor de också? 
<sec/>
– Joo, för mig, men jag tror inte du skulle springa efter dem. 
<sec/>
– Springa? Jag springer inte efter någon människa. 
<sec/>
– Nå då är det bra då. 
<sec/>
Men det var inte bra, och det blev aldrig bra. Om det nu var utav vigseln eller något annat, men Marie-Louise tyckte i alla fall, att det var bättre förut; det var mera »livat» som hon uttryckte sig. 
<sec/>
Men notarien trodde inte det var precis vigselns fel, för han hade sett civiläktenskap också vara knaggliga. Och det värsta av allt; han som i hemlighet tittade opp till sin gamla kamrat och Sophie, fick en vacker dag se hur de »gjorde slut», och de voro varken vigda eller något. Så det var inte precis det inte! 
<chapter/>

<chaptername>Tvekamp.</chaptername>

<sec/>
Hon var ful, och därför blev hon förbisedd av de råa unga männen, som icke visste att värdera en skön själ under en ful yta. Men hon var rik, och hon visste att männen fika efter fruntimmernas pengar, om av den orsak att alla pengar äro hoparbetade av män och dessa därför tycka att kapitalet tillhör deras kön, som också därför av den orättvisa lagen ensamt blivit dömt att arbeta för det andra könet och dess avkomma, eller av andra mindre grundade skäl, det gjorde hon sig ej reda för. Som hon var rik fick hon lära en mängd varjehanda, och som hon visade männen stort misstroende och förakt ansågs hon vara ett begåvat fruntimmer. 
<sec/>
Hon var bliven tjugo år. Modren levde och hon ville icke vänta fem år till för att få disponera sin förmögenhet. Därför överraskades hennes väninnor en dag med hennes förlovningskort. 
<sec/>
– Hon gifter sig för att få en man, sade några. 
<sec/>
– Hon gifter sig för att få en betjänt och friheten, sade andra. 
<sec/>
– Så dum hon är som gifter sig, sade några; hon vet inte att hon då först blir omyndig. – Var ni inte rädda, sade andra, hon blir nog myndig fast hon gifter sig. Hur såg han ut? Vem var han? Var hade hon fått fatt i honom? 
<sec/>
Han var en ung advokat, med ett kvinnligt utseende, höga höfter och ett blygt sätt. Han var enda sonen och uppfostrad av en mor och en tant. Han hade alltid haft en stor fruktan för unga flickor och hatade löjtnanter emedan de voro så manliga och alltid hade företrädet på baler och soaréer. Sådan var han. 
<sec/>
De råkades på en brunnsbal. Han hade kommit sent, och inga damer funnos kvar åt honom. De unga flickorna svarade sina glada triumferande nej, när han kom fram för att bjuda upp, och de viftade med sina program mot honom som om de viftat bort en närgången fluga. 
<sec/>
Sårad, förödmjukad gick han ensam ut och satte sig på verandan att röka. Månen sken över parkens lindar, och resedan doftade nere på rabatterna. Han såg genom fönsterna huru par efter par susade förbi därinne i danssalongen under det valsens vällustiga rytmer kom honom att skälva av allmän svartsjuka, av den förkrymptes vanmäktiga begär. 
<sec/>
– Sitter häradshövdingen här och svärmar? hördes en röst tilltala honom. Och dansar inte? 
<sec/>
– Varför dansar inte ni min fröken? sade han och såg upp. 
<sec/>
– Därför att jag är så ful och ingen vill ha mig, svarade hon. 
<sec/>
Han betraktade henne. De voro gamla bekanta, men han hade aldrig dröjt vid hennes drag. Hon var utmärkt väl klädd, och hennes ögon uttryckte i detta ögonblick en sådan smärta, en förtvivlans och den fruktlösa harmens, mot en orättvis natur att han kände en livlig sympati för henne. 
<sec/>
– Och ingen vill ha mig heller, sade han. Men löjtnanterna ha ju rätt. I det naturliga urvalet ha ju de starkare och de grannare rätt. Se på deras skuldror och epåletter ... 
<sec/>
– Fy så ni talar! 
<sec/>
– Förlåt! Men man blir bitter när man står i en ojämn strid! Vill ni dansa med mig kanske? 
<sec/>
– Är det av barmhärtighet? 
<sec/>
– Ja mot mig! 
<sec/>
Han kastade bort cigarren. 
<sec/>
– Har ni känt er utpekad, utkastad av ödet, har ni känt vad det vill säga att alltid vara den sista? återtog han med värme. 
<sec/>
– Om jag har känt det? Men det är icke alltid de yttersta som bli de sista vid tillfällen sådana som dessa, tillade hon med eftertryck. Det finns egenskaper andra än skönhet, som ha värde i livet. 
<sec/>
– Vilka egenskaper sätter ni då högst hos en man? 
<sec/>
– Godhet, svarade hon bestämt. Ty den egenskapen är så sällsynt hos en man. 
<sec/>
– Godhet och svaghet bruka ju gå tillsammans, och kvinnan brukar ju älska styrkan. 
<sec/>
– Vilka kvinnor? Den råa styrkan har ju haft sin tid, och vi som kommit framåt i civilisation vi skulle väl ha bättre förstånd att vi icke satte muskelstyrkan och råheten högre än det goda hjärtat. 
<sec/>
– Vi skulle! Ja, och ändå! Se på uppträdet därinne! 
<sec/>
– Den sanna manligheten för mig, den består i känslans adel och hjärtats intelligens. 
<sec/>
– Ni skulle således anse en man som hela världen kallar en svag, en mes .... 
<sec/>
– Vad bryr jag mig om världen! Vad världen kallar! 
<sec/>
– Vet ni att ni är ett ovanligt fruntimmer! sade häradshövdingen alltmer intresserad. 
<sec/>
– Inte ovanlig alls! Men ni män äro så vana vid att anse fruntimren som ett slags rodockor – 
<sec/>
– Vilka män? Jag, min fröken, har sedan barndomen sett upp till kvinnan som till en högre uppenbarelse av människa, och den dag en kvinna skulle älska mig och jag henne, så vore jag hennes slav. 
<sec/>
Adèle såg på honom länge och djupt. Därpå sade hon: 
<sec/>
– Ni är en ovanlig man, ni. 
<sec/>
Sedan de närmare förklarat varandra som ovanliga species av det dåliga släktet människa och utgjutit sig över det flärdfulla i dansnöjet, anställt betraktelser över månens melankoli gingo de in och sökte visavi till fransäsen. 
<sec/>
Adèle dansade utmärkt, och häradshövdingen vann hennes hjärta fullständigt emedan han dansade som en »oskyldig flicka». 
<sec/>
Efter fransäsens slut sutto de åter på verandan. 
<sec/>
– Vad är kärleken? frågade Adèle och såg på månen likasom hon ville ha svar från himlen. 
<sec/>
– Det är själarnes sympati, viskade häradshövdingen med en stämma som komme den från vinden. 
<sec/>
– Men sympati kan lätt förbytas i antipati, sådant har man sett, fortfor Adèle. 
<sec/>
– Då var den icke den rätta sympatien. Det finns materialister som säga att kärleken icke skulle finnas om det ej fanns två kön, och de våga påstå att den sinnliga kärleken räcker längre än den andra. Kan man tänka sig något så lågt, så djuriskt att i den älskade endast se ett kön. 
<sec/>
– Tala icke om materialisterna. 
<sec/>
– Jo, jag måste tala om dem, för att ni skall förstå huru högt jag sätter min kärlek till en kvinna, om jag skulle komma att älska någon. Hon skulle ej behöva vara skön; skönheten förgår. Jag skulle i henne se en god kamrat, en vän. Jag skulle aldrig känna mig blyg inför henne som inför en flicka. Jag skulle gå rakt fram till henne, som jag går till er och säga: vill ni bli min vän, för livet. Och detta skulle jag säga utan det bryderi som en friare känner när han förklarar sig för den han älskar, ett bryderi som han måste känna, emedan hans tankar icke äro rena. 
<sec/>
Adèle såg med hänförelse på den unge mannen, vilken fattat hennes hand. 
<sec/>
– Ni är en ideal natur, sade hon, och ni har talat ur mitt hjärta. Ni har bett om min vänskap, om jag förstått er rätt. Ni skall få den, men först ett prov. Vill ni visa att ni kan lida förödmjukelse, hån, för den ni säger er hålla av. 
<sec/>
– Om jag vill? Säg, och jag lyder! 
<sec/>
Adèle knäppte av sitt halsband av drivet guld med en vidhängande medaljong. 
<sec/>
– Bär detta som ett vårdtecken av vår vänskap. 
<sec/>
– Jag skall bära det, svarade häradshövdingen något osäker, men man skall kanske säga att vi äro förlovade. 
<sec/>
– Och det fruktar ni? 
<sec/>
– Nej, om du vill det! Vill du det? 
<sec/>
– Ja, Axel! Jag vill det; ty världen tillåter inga vänskapsförbindelser mellan man och kvinna; världen är så usel att den icke tror på ett rent förhållande mellan personer av motsatt kön. 
<sec/>
Och han bar sin boja. Världen som är mycket materialistisk mellan fyra ögon, sade som väninnorna. – Hon gifter sig för att bli gift, och han: för att få henne. Den gjorde även några fula anspelningar på att han tog henne för pengarne efter som han själv förklarade att det icke existerade något så lågt som kärlek mellan dem, och vänskap tvingar ingen att bruka samma sängkammare som gifta bruka. 
<sec/>
De gifte sig. Världen hade fått en vink om att de skulle leva som syskon, och världen satte sig med ett elakt grin att vänta på utgången av den stora reform som skulle omskapa äktenskapet. 
<sec/>
De nygifta reste utrikes. De nygifta kommo hem. Frun var blek och vid dåligt humör. Hon började genast med ridlektioner. Världen drog öronen åt sig och väntade något. Häradshövdingen såg ut som han gjort något fult och gick omkring och skämdes. Och så blev det konstaterat: 
<sec/>
– De där ha sovit i syskonsäng, sa världen. 
<sec/>
– Det skall väl bli syskonbarn, sa väninnorna. 
<sec/>
– Och utan kärlek? Men det är ju! Ja vad är det? 
<sec/>
– Förbjudna led! sa materialisterna. 
<sec/>
– Det är ett andligt äktenskap, eller incesteri, sade en anarkist. 
<sec/>
Faktum kvarstod, men själarnes sympati började troppa av. Den föraktade verkligheten bröt in för att hämnas. 
<sec/>
Häradshövdingen utövade sitt yrke, och frun lät en amma och en piga utöva sitt. Därför kom hon att gå utan sysselsättning. Sysslolösheten gav hennes tankar tillfälle att utveckla sig, och hon började tänka över sin ställning. Hon fann den mindre tillfredsställande. Var det en verksamhet för en begåvad människa att göra ingenting? Häradshövdingen riskerade en gång den anmärkningen att hon icke behövde, att det icke var något tvång att göra ingenting. Men han riskerade det aldrig mer. 
<sec/>
– Det var ingen verksamhet hon hade. 
<sec/>
– Nej att gå sysslolös var ingen verksamhet. Varför ammade hon inte? 
<sec/>
– Amma? Hon ville ha något som hon förtjänade på. 
<sec/>
– Var hon girig då? Hon hade ju mer än de förtärde; varför skulle hon förtjäna pengar då? 
<sec/>
– För att bli likställig med honom. 
<sec/>
– Likställiga kunde de aldrig bli, ty hon skulle alltid äga en ställning som han aldrig kunde ernå. Naturen hade lagat det så att kvinnan kunde bli mor, men mannen icke. 
<sec/>
– Det var dumt det. 
<sec/>
– Det kunde ha varit tvärtom också, men det hade ändå blivit lika rasande. 
<sec/>
– Ja, men detta liv blev olidligt. Hon kunde inte leva bara för de sina, hon ville leva för andra också! 
<sec/>
– Då kunde hon emellertid börja med de sina, så fick man alltid tänka på de andra sedan. 
<sec/>
Samtalet kunde ha räckt i evighet, men det räckte en bra stund ändå. 
<sec/>
Häradshövdingen var naturligtvis mest ute på besök hela dagarne, och när han kom hem hade han mottagning. Då var Adèle förtvivlad. Hon såg honom stänga sig inne med andra fruntimmer och mottaga deras förtroenden, vilka han icke fick meddela henne. Det fanns alltid hemligheter som stod emellan dem, och hon kände att han var över henne. 
<sec/>
Ett dovt hat började växa hos henne, hat mot det orättvisa i detta förhållande, och hon sökte nu ett medel att få ner honom. Han måste ner för att likställigheten skulle komma till stånd. 
<sec/>
En dag framlägger hon förslag om stiftandet av ett sjukhem. Han avstyrkte, emedan han hade tillräckligt med att sköta sin praktik. Men så tänkte han, att det vore så gott att låta henne få något att syssla med, så blev det lugnare sen. 
<sec/>
Hon fick sitt sjukhem, och han ingick med henne i direktionen. Hon satt nu i en direktion och styrde. När hon styrt ett halvt år kände hon sig så hemmastadd i läkarkonsten att hon började meddela råd och upplysningar på egen hand. 
<sec/>
– Det var ingen konst, menade hon! 
<sec/>
En gång råkade hon komma på sjukhemmets läkare med ett fel som han begått, och sedan hade hon intet förtroende mer till honom. Följden blev att hon en dag i känslan av sin naturliga överhöghet tog i hans frånvaro och skrev ett recept. Receptet lyckades bli expedierat samt intogs även av patienten men med dödlig utgång. 
<sec/>
Man måste genast flytta till en annan stad. Men därmed var jämvikten störd, och den stördes ändå mer genom en ny arvinges ankomst till världen. Ryktet om den fatala händelsen hade även spritt sig. 
<sec/>
Det var trist och det var oskönt förhållandet mellan makarne, ty kärleken hade ju aldrig funnits där; den friska starka naturdriftens oreflekterade grund saknades, och det var ett äckligt konkubinat baserat på den egoistiska vänskapens lösa kalkyler. 
<sec/>
Vad som nu försiggick i hennes brinnande huvud efter upptäckten av det begångna misstaget vid sökandet av ett inbillat högre, det talade hon icke om, men mannen fick erfara det. 
<sec/>
Hon började bli klen till hälsan, förlorade aptiten och ville aldrig gå ut. Hon magrade och tog till att hosta. Mannen lät undersöka henne gång på gång, men läkaren kunde icke finna sjukdomens orsak. Slutligen blev han så van vid det beständiga klagandet, att han icke mer gav akt på det. 
<sec/>
– Det är tråkigt att ha en sjuk hustru, sade hon. 
<sec/>
Han erkände inom sig, att det icke var något nöje, men om han älskat henne skulle han aldrig ha känt eller erkänt något sådant. 
<sec/>
Hon avtog märkbart, och han måste slutligen bekväma sig till att understödja hennes beslut att resa på besök till den ryktbare professorn. 
<sec/>
Adèle reste in till professorn. 
<sec/>
– Hur länge har ni varit sjuk? frågade denne. 
<sec/>
– Jag har aldrig varit frisk sedan jag kom från landet, där jag är uppväxt. 
<sec/>
– Ni trivs inte i staden då? 
<sec/>
– Trivs? Vem skulle bry sig om huruvida jag trivs eller ej, svarade hon och gjorde en martyrfysionomi. 
<sec/>
– Tror ni att lantluften skulle bekomma er väl? frågade professorn. 
<sec/>
– Jag tror det är det enda som skulle kunna rädda mig, om jag skall vara uppriktig. 
<sec/>
– Nå, bosätt er på landet då! 
<sec/>
– Men min mans bana kan väl icke avbrytas för min skull. 
<sec/>
– Ah, han är ju rikt gift och advokater ha vi så gott om. 
<sec/>
– Professorn anser sålunda att vi måste bosätta oss på landet? 
<sec/>
– Ja om ni tror det gagnar er. Jag ser ingen annan sjukdom än nervositet man kallar, och tror att lantluften skulle bekomma er väl. 
<sec/>
Adèle kom hem nedslagen ... Nåå? – Professorn hade dömt henne till döden om hon fortfor att bo i staden. 
<sec/>
Häradshövdingen blev utom sig, men som han icke kunde dölja att det huvudsakligen var för att han måste överge sin praktik, erhöll han fullständiga bevis på att han icke brydde sig om sin hustrus liv det allra minsta. 
<sec/>
Han trodde icke det gällde hennes liv? Trodde han då inte att professorn förstod det bättre än han. Ville han att hon skulle dö? Det ville han verkligen inte, och därför köptes en lantegendom. En inspektor skulle sköta den. Efter som det fanns länsman och kronofogde så var häradshövdingen numera sysslolös. Dagarne blevo ändlösa, och han förde en otrevlig tillvaro. Som hans inkomster upphört, måste han leva på hustruns räntor. Första halvåret läste han och spelade på en Fortuna. Andra slutade han läsa, då han icke såg något ändamål med det. Tredje tog han sig för att brodera. 
<sec/>
Men hustrun hon kastade sig genast in i lantbruket och gick i ladugården själv med kjolarne högt över knäna och kom smutsig in i rummen och luktade ko. Hon mådde så väl och kommenderade folket så att det var en lust, ty hon var uppfödd på landet och förstod sig på det där. 
<sec/>
När häradshövdingen beklagade sig över sysslolöshet, svarade hon: tag dig för någonting. Man behöver aldrig vara sysslolös i ett hus. 
<sec/>
Han höll på att dra fram med verksamheten utomhus, men han aktade sig. 
<sec/>
Han åt, sov, promenerade. Gick han på logen eller i ladugården, var han alltid i vägen och fick snubbor av hustrun. 
<sec/>
En dag när han klagat mera än vanligt och pigorna lämnat barnen utan tillsyn, sade hustrun helt tvärt: se efter barnen, så har du något för dig. 
<sec/>
Han såg upp på henne om det var allvar: – Ja, varför skulle han inte kunna se efter sina egna barn? Var det så märkvärdigt? 
<sec/>
Han tänkte noga efter och fann verkligen ingenting märkvärdigt vid det. 
<sec/>
Nu gick han regelbundet ut och promenerade med barnen varje dag. 
<sec/>
En morgon när de skulle gå voro barnen icke klädda. Häradshövdingen blev ond och gick till frun, för han var rädd för pigorna. 
<sec/>
– Varför äro inte barnen klädda? frågade han. 
<sec/>
– Därför att Mari har annat för sig! Kläd dem du, som inte har annat att göra. Är det kanske skam att klä sina egna barn? 
<sec/>
Han funderade en stund, men han insåg icke att det var någon skam. Så klädde han dem. 
<sec/>
En morgon roade det honom att gå ut ensam och ta bössan med sig, ehuru han aldrig sköt. 
<sec/>
När han kom hem tog frun emot honom. 
<sec/>
– Varför har du inte promenerat med barnen i dag? sade hon med en skarp förebrående röst. 
<sec/>
– Därför att det inte roade mig i dag! 
<sec/>
– Roade! Roar det mig att gå i stök och bök hela dan? Det är inte roligt att göra någon nytta för sig. 
<sec/>
– För sig? För sin mat? menar du kanske. 
<sec/>
– För vadsomhelst, menar jag. Och jag tycker verkligen att en gammal karl som du skulle skämmas att ligga på en soffa och göra ingenting. 
<sec/>
Han skämdes verkligen, och numera var han anställd som barnpiga. Punktligen skötte han sitt värv. Han fann intet oriktigt i det, men han led av det. Det var något bakvänt tyckte han, men hustrun förstod alltid att vända det rätt. 
<sec/>
Hustrun satt på kontoret och tog emot inspektor och rättare; hon stod i magasinet och vägde ut åt statfolket. Alla som kommo upp till gården sökte frun, men ingen sökte herrn. 
<sec/>
Under en promenad kom han en dag att gå ut på en äng, där det gick kreatur. Han ville visa barnen korna och ledde dem varligt framåt den betande skaran. Plötsligen stack ett svart huvud upp över de andra djurens ryggar och såg på de främmande med ett svagt bölande. 
<sec/>
Häradshövdingen tog barnen på armen och sprang allt vad han förmådde tillbaka mot gärdsgården. Kommen dit kastade han barnen handlöst över och tog ett språng, men fastnade i gärdslet. Som han fick se några kvinnfolk i hagen skrek han allt vad han rådde emot dem: 
<sec/>
– Tjurn, tjurn! 
<sec/>
Men kvinnorna skrattade och togo upp barnen som voro illa tilltygade i diket. 
<sec/>
– Ser ni inte tjurn! skrek han. 
<sec/>
– Nej, det finns ingen tjur, sa den äldsta kvinnan. Den slaktades för fjorton dar sen. 
<sec/>
Han kom hem snopen och ond. Beklagade sig för hustrun över folket. Hon skrattade bara. På eftermiddagen sutto de ensamma i salen, då det knackade på dörren. 
<sec/>
– Stig på! ropade frun. 
<sec/>
En kvinna som varit med vid äventyret om tjuren steg in och hade i handen häradshövdingens halsband. 
<sec/>
– Det här är visst fruns, sade hon tvekande. 
<sec/>
Adèle såg först på kvinnan, sedan på sin man, vilken med ögonen spärrade betraktade sin boja. 
<sec/>
– Nej det är herrns! sade hon och tog halsbandet av kvinnan. Tack skall du ha min vän. Herrn ger dig nog hittelön. 
<sec/>
Denne satt blek och orörlig. 
<sec/>
– Jag har inga pengar, jag, vänd dig till frun, sa han och tummade halsbandet. 
<sec/>
Frun tog en krona ur sin stora portmonnä och räckte kvinnan som gick, synbarligen utan att begripa något. 
<sec/>
– Nog kunde du ha besparat mig detta! sade han med smärta. 
<sec/>
– Är du inte man att stå för dina ord och handlingar. Skäms du att bära en present av mig, då jag bär dina? En sådan feg stackare du är! Och det är en karl det! 
<sec/>
Sedan den dagen var häradshövdingens frid slut. Vart han kom såg han fnissande ansikten, och pigor och drängar kunde ropa bakom knutarne tjurn! tjurn! och alltid när han passerade. 
<sec/>
Frun skulle resa bort på auktion att bli borta åtta dagar. Herrn skulle under tiden ha ett öga på folket. 
<sec/>
Första dagen kom köksan och bad om pengar till socker och kaffe. Han lämnade de begärda pengarna. Tre dagar senare kom hon och begärde nya pengar till samma ändamål. Han uttryckte sin förvåning över att de förra tagit slut. 
<sec/>
– Det är inte jag som äter upp dem ensam, sa köksan. Och frun brukar aldrig ha något att anmärka. 
<sec/>
Han lämnade pengar. Men nyfiken att veta om han hade orätt slog han upp hushållsboken och började addera. 
<sec/>
Det var en märklig summa han fick på de två posterna. När han slog ihop för en månad alla skålpundena så blev det lispund. Han fortsatte sina forskningar och kom till liknande resultat över allt. Han gick till huvudboken och fann utom de omåttligaste siffror också de orimligaste fel i adderingar. Resultatet blev att frun varken kunde sorter eller decimalbråk och att det oerhördaste bedrägeri från de underhavandes sida måste leda till husets undergång. 
<sec/>
Frun kom hem. Häradshövdingen måste höra auktionsberättelsen till slut. Därpå harskade han sig och tänkte börja, men så tog frun opp tråden själv: 
<sec/>
– Nå, hur har du rett dig med pigorna nu, min gubbe lilla? 
<sec/>
– Åhja, jag har nog rett mig med dem, men de ä bestämt inte ärliga. 
<sec/>
– Ä de inte ärliga? 
<sec/>
– Nej, det ä för stora poster i kaffe och socker till exempel. 
<sec/>
– Hur vet du det. 
<sec/>
– Jag såg det i hushållsboken. 
<sec/>
– Jaså, går du och snokar i mina böcker. 
<sec/>
– Snokar! Nej det roade mig att granska. 
<sec/>
– Vad har du med det att göra .... 
<sec/>
– Och jag fann att du för böcker utan att kunna sorter och bråk. 
<sec/>
– Vad för slag? Kan jag inte? 
<sec/>
– Nej, det kan du inte; och därför är hela huset underminerat. Du är en liten humbug min gumma lilla. Det är du! 
<sec/>
– Vem rör det hur mina böcker ser ut? 
<sec/>
– Jo ser du lagen kan få, troligen mig, på fästning för falsk bokföring. 
<sec/>
– Lagen? Pfu! Jag struntar i lagen! 
<sec/>
– Ja det tror jag, men han håller nog efter oss, det vill säga mig. Och därför skall jag hädanefter föra böckerna själv. 
<sec/>
– Vi kan ta en bokhållare! 
<sec/>
– Nej det behövs inte! Jag har ingenting annat att göra. 
<sec/>
Och därvid blev det. 
<sec/>
Men sedan häradshövdingen intog platsen vid pulpeten och folket kom och stod för hans ansikte, började lantbruk och ladugårdsskötsel förlora sitt intresse för frun. 
<sec/>
En häftig reaktion inträdde, och hon tittade snart varken efter kor eller kalvar utan satte sig inne. Och där satt hon och kurade, och nya tankar började jäsa hos henne. 
<sec/>
Häradshövdingen vaknade däremot till nytt liv. Han kastade sig på lantbruket och röck opp gårdsfolket. Nu hade han övertaget. Han styrde och ställde och utanordnade och rekvirerade. 
<sec/>
En dag kom frun in på kontoret och anhöll om att få tusen kronor till ett nytt piano. 
<sec/>
– Vad tänker du på? sade mannen. Just nu då ladugården skulle byggas om. Det ha vi inte råd med. 
<sec/>
– Vad vill det säga? svarade frun. Ha vi inte råd? Räcker inte mina pengar? 
<sec/>
– Dina pengar? 
<sec/>
– Ja, mina, som jag medförde i giftet. 
<sec/>
– De blevo familjens i och med giftet. 
<sec/>
– Det vill säga dina. 
<sec/>
– Nej, min vän, familjens. Familjen är en liten kommun, den enda erkända med egendomsgemenskap, med mannen som förvaltare, i vanliga fall. 
<sec/>
– Varför skall han vara förvaltare och inte kvinnan? 
<sec/>
– Därför att han har bättre om tid, emedan han inte behöver föda barn. 
<sec/>
– Varför kan inte båda vara förvaltare. 
<sec/>
– Av samma skäl som aktiebolaget bara har en verkställande direktör. Skulle kvinnan också förvalta, så skulle barnen också förvalta, efter som det är deras egendom. 
<sec/>
– Det där är bara advokatyr. Men nog tycker jag det är bra hårt att jag skall be om lov att få köpa mig ett piano för mina egna pengar. 
<sec/>
– Det är inte dina egna pengar numera. 
<sec/>
– Är det dina då? 
<sec/>
– Nej inte det heller, det är familjens, och hör sen. Du skall icke heller vara så falsk och be mig om lov; klokheten bjuder bara att du frågar förvaltaren om egendomens ställning tillåter en stor utgift till lyx. 
<sec/>
– Är ett piano en lyx då? 
<sec/>
– Ett nytt piano, när man har ett gammalt, kan vara lyx. Nu är egendomens ställning dålig, därför tillåter den icke att du köper ett nytt piano nu, ehuru jag naturligtvis icke kan eller vill sätta mig emot det. 
<sec/>
– Man blir inte ruinerad på tusen kronor. 
<sec/>
– Jo, man kan lägga grunden till sin ruin genom en otidig skuldsättning på tusen kronor. 
<sec/>
– Det vill säga, du nekar mig att köpa ett nytt piano. 
<sec/>
– Nej; det vill det inte säga. Egendomens osäkra ställning ... 
<sec/>
– När, när skall den dag komma, då kvinnan får förvalta sin egendom själv och slippa stå som en tiggerska för sin man? 
<sec/>
– När hon arbetar själv. Det är en man, din far, som arbetat ihop din egendom. Det är män som arbetat ihop all egendom, därför, ser du, har det varit rättvist att syster ärvde mindre än broder, helst broder var född med skyldighet att föda hustru, men syster ej var skyldig föda man. Förstår du det? 
<sec/>
– Jo, se, det är rättvisa: att dela olika. Är det rättvist att dela olika? Kan du som har så pass förstånd påstå det? Ska man inte alltid dela mitt uti? 
<sec/>
– Nej, inte alltid. Det skall delas proportionaliter efter förtjänst. Den late som ligger i gräset och ser på hur murarn bygger, skall ha mindre än murarn som bygger. 
<sec/>
– Jaså du säger att jag är lat. 
<sec/>
– Hm! Det är bäst att säga ingenting. Men när jag låg på soffan och läste, så ansåg du mig mycket lat och jag vill minnas att du uttryckte dig i den riktningen; ganska tydligt. 
<sec/>
– Vad vill du jag skall göra då? 
<sec/>
– Promenera barnen. 
<sec/>
– Jag passar inte för barn. 
<sec/>
– Men jag fick passa jag. Hör du min lilla vän: en kvinna som säger att hon inte passar för barn, den är ingen kvinna. Man är hon icke heller! Vad är hon då? 
<sec/>
– Fy, fy, att du vill säga så om dina barns mor! 
<sec/>
– Vad säger man om den man som inte ser åt fruntimmer? Säger man inte något mycket fult? 
<sec/>
– Åh, jag vill inte höra mer. 
<sec/>
Och därför gick hon ut ur rummet och stängde sig inne. Frun föll sjuk. Läkaren, den allmäktige, som tagit kropparne sedan prästen förlorat själarne, förklarade lantluften och ensamheten ohälsosam, och man måste flytta till stan för att frun skulle undergå läkarebehandling. 
<sec/>
Staden hade ett mycket gynnsamt inflytande på fruns hälsotillstånd, och rännstensluften gav hennes kinder ny färg. 
<sec/>
Häradshövdingen sökte sig praktik, och makarne hade avledare för sina oförsonliga lynnen. 
<sec/>
En dag förkunnade tidningarne att frun hade en pjäs antagen till spelning på teatern. 
<sec/>
– Ser du nu, sade hon till mannen, att kvinnan också kan leva för högre uppgifter än vagga och laga mat. 
<sec/>
Och det erkände han och bad om förlåtelse. 
<sec/>
Pjäsen spelades. Mannen satt i ett oxöga som under kall dusch, och efter spektaklets slut fick han vara värd på sexan. 
<sec/>
Frun var omgiven av beundrare, åt vilka mannen fick slå i supar och snoppa cigarrer. 
<sec/>
Därpå hölls tal. Mannen stod bredvid vaktmästaren och övervakade champagnekorkarnes salut när skålen för kvinnan utbragtes, i vilken stora förhoppningar om framtiden uttalades av en ung poet som trodde på kvinnan. 
<sec/>
En aktör kom och klappade häradshövdingen på axeln och bad honom ta in Carte Blanche i stället för den här usla Roederer; kyparne sprungo och frågade efter fruns man; och frun uppmanade oupphörligt sin man att se efter att recensenterna drucko. 
<sec/>
Nu var han under, och han kände det högst obehagligt. När de kommo hem om kvällen var frun strålande. Hela hennes själ hade vidgats och fyllde varenda åder, spände varenda nerv. Framgången hade lyftat stenarne från bröstet, och hon andades fritt och högt; hon hade talat och blivit hörd; hon hade varit stum och återfått målet. Hon svärmade om framtiden, om nya planer, nya erövringar. 
<sec/>
Mannen satt tyst som ett vått träblock och gav ingen resonans. Ju mer hon steg, dess mer sjönk han. 
<sec/>
– Du är avundsjuk, sade hon och stannade i sitt glödande tal. 
<sec/>
– Om jag icke vore din man skulle jag ej vara det, svarade han. Jag gläds åt din framgång, men den utplånar mig. Du har rätt, men jag har också rätt. Äktenskapet är ett mänskoäteri. Äter inte jag dig, så äter du mig. Du åt mig. Jag kan inte älska dig mer. 
<sec/>
– Har du älskat mig nånsin? 
<sec/>
– Nej, det är sant, vi byggde äktenskap utan kärlek, därför gick det inte. Det förefaller mig i alla fall som om äktenskapet hade samma roll som monarkin. Monarkin kan endast bestå med envälde. Äktenskapet var en monarkisk styrelseform, och därför skall det dö. 
<sec/>
– Vad ska vi få i stället då? 
<sec/>
– Republik naturligtvis! svarade mannen och gick in och lade sig. 
<chapter/>

<chaptername>Omakar.</chaptername>

<sec/>
Jag mötte dem i tre års tid mest varje middag jag gick hem från biblioteket. 
<sec/>
Första året var han rak och smidig som en löjtnant, vilket han också var. Hon dansade fram vid hans sida och böjde huvudet på sned för att möta hans ögon. 
<sec/>
Han bleknade, men hon fortfor att vara röd. 
<sec/>
Andra året gingo de ännu arm i arm, men de sågo rätt fram för sig, och hon böjde aldrig huvudet på sned för att se in i hans insjunkna ögon. 
<sec/>
Tredje året kom han ensam. Hans hals syntes ha blivit längre, och hakan hängde ner. Kinderna smetade utmed käkbenen och ögonen voro infattade i svarta ramar. När han bar uniform hängde sabelkopplet ner på svärdsidan och de gula generalstabsrevärerna flaxade om de avmagrade benen. 
<sec/>
Hon kom ibland ensam. Hennes gång var lätt och dansande som förr, men ansiktet hade fått ett hårt drag av missnöje. Näsborrarne stodo öppna som om de vädrade rov, och ögonen spelade utåt andra trottoaren som spejade de efter tillfredsställelse. 
<sec/>
Fjärde året kom han aldrig mer. 
<sec/>
– Har ni hört att kapten X är död? frågade en dag en vän. 
<sec/>
– Nej jag känner inte kapten X. 
<sec/>
– Åh, det var en ung lovande man med stor framtid. Ni måste bestämt ha sett honom för han bodde på samma gata som ni. 
<sec/>
– Ah, då, han var vid generalstaben och hade en ung vacker hustru? 
<sec/>
– Alldeles. 
<sec/>
– Vad dog han i då? 
<sec/>
– Ja, vad? Har ni sett Låtom oss skiljas? 
<sec/>
– Nej. 
<sec/>
– Läs den då! 
<sec/>
– Den handlar om äkta makar? 
<sec/>
– Nej, om omakar! 
<chapter/>

<chaptername>Det räcker inte!</chaptername>

<sec/>
Madame St. Brie har en familjepension i Passy. Hon är änka, fyrtioåtta år, har tre söner. En på tjugoåtta, gift, en på tjugosex, gift, en på tjugofyra, ogift och artist. Hennes man var läkare och dog, dekorerad, för två år sen. 
<sec/>
Hon har en liten ränta som hon skulle kunna leva på ensam, men sonen som är målare måste ha modeller, färg, penslar, dukar, ateljé och absint. Därför håller hon pension, men även därför att hon älskar se människor omkring sig. 
<sec/>
De äldsta sönerna gå aldrig hem. Svärdöttrarna ha rivit dem loss från modren. Hon har hela sitt äkta liv levat för barnen, utan att ha några andra intressen. Nu äro de utflugna, och hon sitter där ensam med den yngsta som aldrig är hemma. Hon kan ännu leva en tjugo, trettio år, men har ingen att leva för mer, och för sig själv kan hon inte leva, ty hon var född och uppfödd att vara mor, eller leva för andra. 
<sec/>
Charles artisten har pressat av henne mycket pengar nu i april, ty han skall in på salongen för första gången, och man går just nu och väntar svaret från juryn. 
<sec/>
I dag på morgonen kom herr Charles till frukostbordet. Han var ljusgul i ansiktet med umbra-teinter under ögonen, som sågo ut som de voro smorda med grön maskinolja. En lätt dagg av kallsvett lägrade i hårfästet, och det utgick en oren anda ur hans mun. 
<sec/>
– Var var du i går Charles lilla? frågar modren och lägger upp sex ostron på hans fat. 
<sec/>
– Vad rör det dig? svarar Charles och luktar på ostronen. Portugiser! Fy! 
<sec/>
– Jag trodde jag skulle bjuda dig på något gott, jag, säger modren. 
<sec/>
– Du ska inte bry dig om mig alls, säger herr Charles. Du pinar livet ur mig, och ta mig fan flyttar jag inte om du fortsätter på det här viset. 
<sec/>
Modren vänder sig till en pensionär, en ung fru med två små gossar vid sin sida. 
<sec/>
– Man har glädje av sina barn ska jag säga. Två ha flugit ut för alltid, och det här är den sista. Är han snäll mot sin mor? 
<sec/>
– Nej det är han inte, svarar pensionären. 
<sec/>
Herr Charles stiger upp, röd, så röd han med sin tunna blod kan bli och ryter: 
<sec/>
– Adjö! Jag skickar och hämtar mina saker efter frukost. 
<sec/>
Deux-battangerna dundra, och herr Charles går. 
<sec/>
Modren faller i gråt. 
<sec/>
Efter frukosten kommer en kommissionär och skall hämta sakerna. 
<sec/>
Modren plockar gråtande i hop sin Charles ritsaker. Hon tömmer byrålådorna och lägger linnet i kappsäcken. Tar ned tavlorna från väggen och låter pigan piska av kläderna. Och så är rummet tomt. 
<sec/>
Alla ungarne äro utflugna, och boet är övergivet. Vad skall hon nu leva för, vem skall hon nu hacka sitt bröst för i trettio år kanske, en hel mansålder? 
<sec/>
– Det är naturens ordning, bästa fru St. Brie, säger pensionären. Och vi ska icke uppfostra våra barn för oss. Liksom vi flögo ut från våra föräldrar, så flyga våra från oss. Vi begära för mycket av livet som ger så litet. 
<sec/>
– Men vad skall man ta sig till, när alla gått ifrån oss? invänder den övergivna modren. 
<sec/>
– Arbeta för oss, tänker jag, svarar pensionären. 
<sec/>
– Det räcker inte. Jag kan inte leva ensam, jag måste ha någon, måste ha någon. 
<sec/>
Och nu sitter änkan där ensam och sörjande. Men hela sin välvilja kastar hon nu över på pensionärens små gossar. Hon leker med dem, läser med dem, spelar domino med dem och sköter dem när de äro sjuka. Och så har hon någon att leva för en hel månad. 
<sec/>
Men när månaden är ute, resa de. Hon står på trappan när de stiga i vagnen, och när droskan rullar bort åt avenyen ser hon så långt efter dem som om de reste bort med ett nytt stycke ur hennes hjärta. Men hjärtat är som Prometeus lever. Det växer igen alltefter som gamen hackar. 
<sec/>
Och så kommer det en ny pensionär, en som reser omkring för att promenera en stor sorg. Och så möter han det hackade modershjärtat. Och så får han sin bit, som han hackar i sin tur, och så tar han en droska och åker sin väg i sinom tid och ger pigorna var sin louis-d’or för hjärtat som han gnagde. Men åt änkan ger han intet, ty det passar ej. Jo, det är sant, han öppnade sitt bröst, och gav henne i souvenir en bit av sin sorg, och den tog hon emot och lade till sina besparingar. 
<sec/>
Men vad det är dumt att leva för andra, det räcker inte, det räcker inte. 
<chapter/>

<chaptername>Den starkare.</chaptername>

<sec/>
I Genève bor en fru X som utger en tidning kallad Europas Förenta Stater. Idén om en Europeisk federativrepublik är ett arv från Saint-Simonisterna, och Napoleon III som var socialist innan han blev kejsare hade Europas Förenta Stater på sitt program. Sedan han gifte sig med Eugénie Maria de Montijo, som var starkare än han, ändrade han sitt program. 
<sec/>
Fru X vidhåller sitt. Hon var gift med en gammal Saint- Simonist. Äktenskapet blev barnlöst. Fru X som var idealist, ansåg det lågt att sköta hushåll. Mannen som också var litterat, lagade maten och städade. Han ansåg intet lågt ligga i det. Men han fick löjet över sig. 
<sec/>
Det löjliga låg ju ej i att han gjorde vad kvinnan brukar göra, utan i att han gjorde det ensam. Om de gjort det båda hade ingen varit löjlig. 
<sec/>
Nu uppges han av några vara död, av andra vara bosatt i Amerika. Det tyckes sålunda som om det äktenskapet ej blev något äktenskap, och det var det ju ej heller när de icke hade några barn. 
<sec/>
Fritt spelrum till en konstruktionsnovell ger deras halvkända historia, och ämnet lånar sig till alla partitydningar. Jag har förgäves sökt mera upplysningar, men icke fått några. 
<sec/>
Dukade han under för löjet? Fann han sin ställning ohållbar? Ansåg hon sig förödmjukad av att vara på hans fribröd? 
<sec/>
Vem vet? 
<sec/>
På Victor Hugos begravning stod en ensam droska vid Porte- Maillot färdig att rycka in i processionen. Det var en enbetsdroska, med ett enkelt, fattigt utseende, en sådan som en full karl eller en på gatan sjuk forslas bort i. På kuskbocken var upprest ett slags obelisk klädd i svart, prydd med en krans av granris och blommor, ini vilken en vers till Victor Hugo var präntad. 
<sec/>
I droskan sutto två äldre fruntimmer och en karl, karlen på baksätet. Fruntimmerna höllo en stor fana, vars duk de slogo ut för vinden. Där var målad en tavla föreställande ett landskap i vilket stodo representanter av alla jordens folk, räckande varandra handen. Över var skrivet i guld: La République Universelle, och därunder en vers av Hugo till Universalrepubliken. 
<sec/>
Alla förbigående, blusar som redingoter, dekorerade och odekorerade, kvinnor som män, stannade pliktskyldigt för att skänka sitt skratt åt spektaklet. Och de som icke ville skratta, de måste, för att rädda sin heder och sin intelligens. 
<sec/>
Men de två kvinnorna höllo fanan högt, bifogande då och då en förklaring, allvarsamt, vänskapsfullt, utan ondska eller iver. 
<sec/>
Sågo de icke skratten? Jo, annat var ej möjligt. Men de hade väl icke påräknat annat, och därför förvånades de ej, vredgades de ej. De hade nog de ideala kraven på framtiden, men på samtiden syntes de inte ha några krav alls. 
<sec/>
Men karlen på baksätet, han såg skratten, han, och därför vred han sig som en syndare på sin hundsfott. Varför var han så feg? 
<sec/>
Jag kom att tänka på fru X. Var det hon som höll fanan och hennes man som gömde sig. 
<sec/>
Och så tänkte jag på Napoleon III. Tänk om han levat nu och sett sin ungdoms utopi hissad på en flaggstång, i likprocessionen efter författaren till Napoleon den lille. Och så skulle Eugénie Maria de Montijo ha kommit ner från Avenue de la Grande armée och mött fru X, i droskan, (om det nu var fru X). 
<sec/>
– Goddag, du, skulle hon ha sagt, du har stulit min Ludvigs idé, du. 
<sec/>
Och så skulle fru X svara: 
<sec/>
– Han vågar ju inte bära den, det kräket, han vågar inte för dej, och därför så gör jag det. Titta på den här karlstackarn som sitter och darrar på bänken där. Det är hjältar ska jag säga. Och så tala de om det svaga könet. 
<sec/>
– Det talte aldrig Ludvig om. Han visste nog att det borde stå i historien: Eugénie I 1853–1870 i stället för Napoleon III 1852–1870. 
<sec/>
– Och så vill man inte ge oss rösträtt? 
<sec/>
– Vad ska man med rösträtt, när man har absolut veto? Kejsarn var den obetydligaste i hela kejsardömet; han hade icke rösträtt och icke veto. Jag hade åtminstone det. 
<sec/>
– Ja det var illa att ni hade det, den gången. 
<sec/>
– Bra eller illa, man eller kvinna, den starkare rår ändå. 
<sec/>
– För tillfället är det jag, säger fru X och viftar med fanan. 
<sec/>
Och polisen ropar upp: La République Universelle kör fram! 
<sec/>
Och universalrepubliken åker fram mellan en roddklubb och en sångförening, inregistrerad under sport. 
<sec/>
Men kejsarinnan ropas inte upp, för hon är i Chislehurst och mottar bonapartister som agitera för tredje kejsardömet. 
<chapter/>

<chaptername>Som Duvor.</chaptername>

<sec/>
De älskade varandra, därom var icke någon fråga, och de älskade med den sanna, sunda ungdomens oberäknande naiva kärlek, som övergår alla kalkyler på gemensamma intressen och liktänkeri. 
<sec/>
Efter ett års kärlek fick han slag. Han var musiker och hon sångerska. 
<sec/>
Och då skulle de resa till Lysekil, där han måste bada. 
<sec/>
De bodde på societeten. Hon följde honom på promenaden om dagen. Hon gick steg för steg som en gumma vid hans ena sida. Hon blev hans andra krycka. Och hon var ung, och blodet kokade. Hon såg huru de unga lekte, och hon hörde huru de spelade och dansade. 
<sec/>
I två år gick hon som sjuksköterska. Världen beklagade henne, men ingen ville hjälpa. 
<sec/>
Tredje året kommo de igen till Lysekil. En afton när hon satt i den sjukes rum och såg genom fönstret hur det lyste i societetssalongen där flottans officerare dansade med unga flickor och fruar, och hörde pianots lekande locktoner, fick hon en brinnande lust att vara med. Hela hennes ungdom gjorde uppror mot sjukrummet, mot kedjan. Hon steg upp och sade: 
<sec/>
– Låt mig gå ner och dansa, en dans. Har du något emot att jag gör det? 
<sec/>
– Icke gör det mig glad, men du skall gå. 
<sec/>
Och hon gick. 
<sec/>
Han låg ensam och kunde icke sova. Lakanen brände omkring hans kropp, och han ville stiga upp och gå dit ner, men han kunde inte. 
<sec/>
På morgonen kom hon igen; röd, blixtrande, glad. 
<sec/>
Det gladde honom att se henne så, men det sårade honom. 
<sec/>
Nästa afton efter supén satt hon kvar, när han gick upp och lade sig. Han låg vaken, och hörde henne sjunga alla deras sånger för andra. 
<sec/>
Kvällen därpå stannade han, ty han tänkte det skulle bli roligt. Men det var tyst och stelt. Han kämpade med sömnen, men han ville icke gå. Slutligen måste han. 
<sec/>
Han steg upp och tog godnatt. Därpå vände han sig till sin hustru: 
<sec/>
– Jag har lovat att sjunga i kväll, sa hon. 
<sec/>
Han skämdes att be henne gå. Och han gick ensam. 
<sec/>
När han kommit upp på sitt rum, hörde han en vals spelas på pianot, och genom fönstret såg han hustrun sluten i en herres armar, tryckt mot hans bröst, med huvudet mot hans axel sväva förbi. 
<sec/>
Nå, vad mer. Hon dansade med en herre. Ja, men hon hade sagt att hon skulle sjunga. 
<sec/>
En vecka senare såg han två skuggor i trädgården bakom en jasminshäck. Och han kände igen den ena, ty han kunde varenda linea i hennes kropp. Och de omfamnades, såsom i dansen, och de kysstes. Nå vad mer? De kysstes. Men hon hade lovat att endast kyssa honom. Varför ska man gå och lova sådant som man inte kan hålla! 
<sec/>
Musikern avled strax därefter; och världen satt dom. Den döde frikändes, men den levande fälldes. 
<sec/>
Tyvärr föll domen utan att föregås av rannsakning. Tyvärr kunde ingen rannsakning ske efter ena partens död. 
<sec/>
Därför borde domen, om det nu skall dömas, skjutas hän till en upplyst framtid. 
<sec/>
Den som inte vill vänta på den kan rannsaka skrifterna. Sagan om Tobias är inte så dum, fastän den är apokryfisk; sången om Asra har det felet att vara poetisk och »En ungdomsväns varning» lider av att vara alldeles för moralisk. 
<chapter/>

<chaptername>De ideala kraven.</chaptername>

<sec/>
I vår realistiska tid synas de ideala fordringarne på livet växa oerhört. Naturligtvis därför att tron på ett liv efter detta är i avtagande och man därför vill leva det enda livet så gott som möjligt. 
<sec/>
En ung flicka på tjugo år förklarade sålunda att hon icke ämnade gifta sig, emedan lagen i hennes land vid kritisk barnsbörd tillåter modrens dödande i händelse barnet därmed kan räddas. Över detta tema skulle man kunna skriva ett band predikningar. Först om lagen, den gamla kristliga lagen som försvarar släktet mot individen; sedan om flickan, den ateistiska, darwinistiska flickan, som sätter individen över släktet. 
<sec/>
När Gamahut, en beryktad mördare, i vintras avrättades i Paris, förklarade en ateistisk tidning att det var orättvist taga en ung kraftfull mans liv i vederlag för en utlevad gummas. 
<sec/>
Ateisterna hava således ännu icke omredigerat sin moral efter sin filosofi. 
<sec/>
Är det nödvändigt att det födes barn? fråga ateisterna-malthusianerna. 
<sec/>
För naturen är det icke alls nödvändigt, ty om de sex arterna mänskor dö ut, är lika likgiltigt som när de 5.000 ammonit- arterna dogo ut. Men för ateist-kvinnans livsglädje är det nödvändigt att få barn, ty det är både hälsosamt och roligt. 
<sec/>
Att man kan dö i barnsäng, är icke något jäv mot äktenskapet. Den sorgen är lika otidig som de bekanta kortspelarnes, vilka avbröto spelet för att gråta över att Homeros var död. Och det är lika livsfarligt att gå på gatan, emedan takpannor kunna blåsa ner. 
<sec/>
Takpannorna hava icke ännu blivit förbjudna av lagen, oaktat de äro livsfarliga, liksom skorstenar, skenande hästar, sjöstränder, segelbåtar, och i synnerhet lokomotiv och eldgevär. 
<sec/>
Ett gift par fingo två barn. Barnen dogo båda i tyfus. Sedan fingo de inga barn mer, men frun skaffade sig två hundrackor i stället. Hon levde sedan för dem och sitt hus, inklusive mannen. Hon önskade aldrig barnen ofödda, oaktat de givit henne sorg, ty de hade också givit henne glädje så länge den räckte. Och hon rekommenderar icke hundrackor i stället för barn, ty hon vet, att rackorna också skola dö om några år. 
<sec/>
Denna kvinna är kristen och idealist, men hennes ideala fordringar på livet äro mindre än realisternas. 
<chapter/>

<chaptername>Hans Poem.</chaptername>

<sec/>
Han söker ungkarlsgillen emedan han har en elak hustru. 
<sec/>
En liten ful, stygg, grälsjuk tyrann, som njuter av lagens orättvisa mot kvinnan. 
<sec/>
Att höra honom en natt, eller mot morgonsidan, när vinet släpper rullgardinen över det närvarande och sätter det förflutna i belysning, är ganska eget. 
<sec/>
Härom sist satt han på sängkanten hos sin vän aktören och talade om sin hustru. Han drog upp tavlor från det förflutna, från den gyllene förlovningstiden, från första giftastiden. Och nu och förr smälte ihop. Han hade den vackraste kvinna i skapelsen, den godaste, intelligentaste och dugligaste. Hon var ett mästerstycke. Han erkände, att han varit orättvis och elak mot henne och att han icke var värdig henne. 
<sec/>
När han tog på överrocken och tömde sista glaset, blev han plötsligen allvarsam. 
<sec/>
– Hon har ett fel ändå, hon som alla, för ingen är felfri, sade han. Hon tycker inte om att jag är ute om nätterna. 
<sec/>
– Varför är du ute om nätterna då? stack en ungkarl emellan. 
<sec/>
– Varför? Varför jag är ute om nätterna? 
<sec/>
Rullgardinen tycktes dras opp och dagsljuset falla med full belysning på hans elände. 
<sec/>
Och vi sågo i de stelnade musklerna omkring munnen och de rynkade skoningarne kring ögat, huru han alltför länge stirrat på Gorgonskölden. 
<sec/>
– Men hon är snäll ändå, avslöt han, och raglade ut. 
<sec/>
Ändå! 
<sec/>
– Nordau kallar kvinnan en dikt av en rusig man, sade ungkarlen. När ska vi få höra en sång till mannen diktad av en kvinna? 
<sec/>
– När en kvinna kan älska en man! sade en annan, som såg medtagen ut. Men det dröjer nog. Att älska är en manlig egenskap; att älskas ett kvinnligt prerogativ. 
<sec/>
– Mannen ger och kvinnan tar emot. Det är saligare att giva än taga, men det är dummare. 
<sec/>
– Den där stollen som gick, han fortfar att dikta sin dikt, men på dagen, när han är nykter, då går det inte. Det blir bara prosa. Förstår ni nu varför han är ute om nätterna? 
<chapter/>

<chaptername>Lurad.</chaptername>

<sec/>
När fiskarne lekte och fågelhanarne började sjunga, gingo mänskobarnen ut på sina lekställen för att para sig. Mödrarne pyntade sina unga honor att locka hanar; sömmerskorna satte vaddar i klänningsliv, och skräddare lade stoppningar i jacketter och bonjourer. Och så gick man ut i naturen för att välja en passande miljö för den naturliga akt, som nu förbereddes. Det var vid havskusten. Dit kom grosshandlarens fru med sin dotter, och dit kom löjtnanten med sin uniform och sina skulder. 
<sec/>
Och en afton, när myggorna dansade och kattorna jamade, dansade flickorna i societetens salong, och de hade klippt ur klänningarne ovantill och låtit släppa ner rullgardinerna för att komma i belysning. Och löjtnanten lutade sig i en fönstersmyg intill grosshandlarens dotter och frågade med ögonen: 
<sec/>
– Vill du betala mina skulder? Men läpparne sade: vill du älska mig i nöd och lust? 
<sec/>
Och grosshandlarens dotter svarade med ögonen: Ja, om du vill göra mig till grevinna och föra mig in i ditt fina sällskap, om du vill låta pappa spela kort med dina generaler och mamma får dua dina grevinnor, om du vill försörja mig till dödagar och låta mig ha roligt. 
<sec/>
Ja, det ville han, och så var handeln avslutad. 
<sec/>
Två år hade förgått. De sutto slöa och ledsna i sina morgonrockar och utbytte några sanningens enkla ord. 
<sec/>
– Vadd! sa han och pekade på hennes klänning, som hängde pösande på en stolkarm. 
<sec/>
– Vadd! svarte hon och pekade med toffeln åt hans syrtut, som dinglade över handduksstället. 
<sec/>
Han drog nattrocken omkring sig och svarade intet. 
<sec/>
Två år senare råkade grosshandlaren göra konkurs. Därigenom omöjliggjordes vidare kortspel med de utlovade generalerna, och grevinnorna avklippte umgänget med frun. Dottern blev mindre gärna sedd, och löjtnanten fick smak för privatlivet hemma, helst subsidierna från svärfadern uteblevo. En dag då han varit mycket sanningsenlig mot sin grevinna, fann denna sig föranlåten att ingå i detaljer. 
<sec/>
– Du är inte så artig numera sen jag blev fattig, sade hon. 
<sec/>
– Det var jag inte förut heller, svarte han, så inte är det fattigdomen bara ... 
<sec/>
– Ja, men du var artigare mot pappa förr. 
<sec/>
– Jaa, ty det var hans enda förtjänst att han var rik. Nu sedan han förlorat denna aktningsvärda egenskap, ser jag ingen anledning att visa honom överdriven aktning. 
<sec/>
– Du tillstår sålunda helt rått att du gifte dig för pengar. 
<sec/>
– Javisst! Det är ju vackert att tillstå sina – hm – egenskaper. 
<sec/>
– Och du skäms inte att säga mig det? 
<sec/>
– Ahjo det gör jag, men du vill väl icke inbilla mig, att du tog mig av – vad kallas det nu? – kärlek? Jag är böjd att vara övertygad att du betalte mina fattiga tiotusen kronors skuld mot grevinnetiteln. Det var gott pris. Dickson fick ge ett par hundratusen för att bli simpel adelsman, och L. O. Smith fick betala sextiotusen för vasaorden! Jag har inte lurat dig på handeln, för du är grevinna, men du har lurat mig, för du höll upp en rik svärfar, och nu sitter jag där med en fattig! Vadd, vadd! Från början till slut! 
<sec/>
– Ja, men jag gifte mig inte för pengar, jag. 
<sec/>
– Nej, men för titeln, och, men det är detsamma. 
<sec/>
– Säg ut du! Den som har mod att förstöra en fattig kvinnas pengar .... kan ha mod till allt. 
<sec/>
– Hör du, min pulla lilla. 
<sec/>
– Jag är ingen pulla! 
<sec/>
– Nå! Du förde in tiotusen kronor. Vet du vad jag lagt ut under fyra år? Fyratiotusen! Din far har släppt till fem. Hur mycket har du då förstört av den fattiga löjtnantens pengar? 
<sec/>
– Att han inte skäms? Kanske hustrun skall försörja mannen nu också? 
<sec/>
– Nej! Men hon ska inte säga att mannen förstört hennes pengar, när de ha begagnat dem tillsammans, och för övrigt, hennes pengar? Var kom de pengarne ifrån? Har hon arbetat ihop dem? Inte ska ni komma och tala om pengar, som allihop gifta er för pengar! 
<sec/>
– Och du vill därmed säga att du håller mig? Som en annan dam? 
<sec/>
– Jag vill inte säga det efter du insett det själv. Emellertid är bra att så är, ty om du nu vill höra hela sanningen: vi måste ändra levnadssätt efter vad som hänt. Ville du inte begagna tillfället och frigöra dig, emancipera dig från att äta nådebröd? 
<sec/>
– Jo, så gärna jag lever. 
<sec/>
– Gör det då! Arbeta! 
<sec/>
– Jag har inte lärt något. 
<sec/>
– Gör vad du kan! Se efter ditt hus! 
<sec/>
– Det är intet arbete. 
<sec/>
– Det har du rätt i. Därför återstår bara att fortsätta att göra ingenting. Samhället har givit dig den rollen! 
<sec/>
– Det är en fin roll! 
<sec/>
– Du inser det nu! 
<sec/>
– Jo nu inser jag det. Jag är dömd att till döddagar äta en mans bröd. När min far inte längre kunde föda mig, så drog min mor ut mig på marknaden för att upptäcka någon annan som skulle kunna föda mig. 
<sec/>
– Och så upptäckte hon mig. Därmed steg din fars kredit, och jag har troligen skaffat honom igen många gånger vad han lagt ut för mig. Så stå sakerna nu, och vad vill du man skall göra åt det? 
<sec/>
– Ingenting! 
<sec/>
– Nej, jag ser verkligen ingenting att göra åt det. Så är det hela vägen: ihåligt bara, uppstoppat. Vadd! Vadd alltsammans! 
<sec/>
Löjtnanten blev knarrig och frun olycklig. Efter två år voro de skilda. Löjtnanten dömdes att lämna hustrun underhåll till döddagar. 
<sec/>
– Det är dyra saker de där, sa kaptenen vid ett middagsbord på källaren. 
<sec/>
– Äkta vara är dyr, sa löjtnanten, men när den är så dyr, så skulle man åtminstone få prova den först. 
<chapter/>

<chaptername>Affär.</chaptername>

<sec/>
Om hon älskade honom, var icke gott att ta reda på, ty det var han som friade, och hon ville gärna gifta sig. Men han var kär i henne. Om det var för hennes skönhet, hennes dygder, hennes små fel, hennes goda förstånd, det visste han inte själv, han visste bara att han älskade henne. Så började han sina kvällsvandringar i hennes hem. Och så förberedde de sig till det kommande samlivet genom att gå på teatrar, konserter och baler. 
<sec/>
En kväll, när de lyckats komma över förmakssoffan, och hon satt med sin chinjong mot hans engelska skjortbröst, sade hon: 
<sec/>
– Robert, älskar du mig? 
<sec/>
– Vilken fråga! 
<sec/>
– Då blir du inte ond om jag ber dig om en sak. 
<sec/>
– Ond? Ah! 
<sec/>
– Vet du att jag har en hemgift? 
<sec/>
– Nej. 
<sec/>
– Jo, jag har en ränta på fyra tusen kronor, hälften i Jockums knappnålsfabrik, hälften i Bobbs zinkgruvor. 
<sec/>
– Vad bryr jag mig om det! Jag har inte tagit dig för pengar, ty jag visste icke du hade några. 
<sec/>
– Ja, det är du, det, Robert, men alla män äro icke som du! 
<sec/>
– Nå vart vill du komma nu? 
<sec/>
– Jo ser du, jag tillhör föreningen för gift kvinnas äganderätt, och jag vill ge ett exempel för världen. Därför skola vi göra ett paktum, att jag får behålla min ränta. Man kan ju inte veta vad som kan inträffa. Vill du icke också ingå i föreningen? 
<sec/>
– Nej, min lilla vän, svarade Robert; det vill jag icke, ty ett rätt äktenskap skall vara byggt på gemensamma rättigheter, gemensamma skyldigheter. Om gift kvinna skall ha äganderätt, skall gift man också ha den. Detta har lagen redan insett, och därför ha vi förordningen om äktenskapsförord. 
<sec/>
– Vad är det? 
<sec/>
– Det borde du dock veta innan du går i väg och vill stifta om lag! Jo, det är en liten lag på att var och en behåller sin egendom! 
<sec/>
– Ja, men det är ju gift kvinnas äganderätt! 
<sec/>
– Javisst, javisst! Men det är på samma gång gift mans äganderätt. Vill du, så göra vi äktenskapsförord? 
<sec/>
– Hm! Det har jag aldrig tänkt på förut! 
<sec/>
– Nej, min lilla vän, men man skall tänka för sig innan man rusar åstad. Jag har min ränta och du din! Var och en behåller sitt! Det är ju rätt? Icke sant! 
<sec/>
– Jovisst, jovisst! 
<sec/>
Och så gifte de sig med äktenskapsförord. Herr Robert tyckte det var litet »brackigt» av fästmön att tala om affärer, då han aldrig tagit upp det ämnet. Men han var lika glad ändå när han körde hem till sin egendom med unga frun. 
<sec/>
Året gick, och det kom en liten. Herr Roberts egendom var nog stor för hustru och barn, men räckte icke till palmhus och Berlinare. Emellertid hade frun efter barnsängen blivit medtagen och kunde icke gå ut. Baronen på Rockelsta hade ett palmhus, där baronessan brukade promenera. Herr Robert fick en vink om att han borde bygga ett palmhus. Det hade han icke råd med, ty det kostade sex tusen kronor, hela egendomens årsavkastning. Slutligen måste han göra det, ty doktorn hade ordinerat det. Herr Robert förbannade den nye hustyrannen och menade att denne kunde likasåväl ordinera en resa till Afrika eller ett slott, eller en tavla av Meissonier. Detta gjorde han tyst, likasom den reflexionen att husets budget icke haft någon tillökning av fruns räntor. Men han gjorde det tyst. 
<sec/>
Och hon fick ett palmhus, men det kostade visserligen bara tre tusen kronor. Palmerna voro emellertid icke bra, och frun fick migrän om hösten. Doktorn förklarade att lantluften icke var god för henne och att de måste bo i stan om vintern. 
<sec/>
Det kunde han icke, ty då skulle egendomens skötsel gå vind för våg, och han hade icke råd att hålla våning i stan. 
<sec/>
– Hade han icke råd! 
<sec/>
– Nej det hade han icke! Men hon borde ha råd, som samlade räntor! 
<sec/>
– Jaså, han ville åt hennes fattiga pengar! 
<sec/>
– Nej, det ville han icke. Han ville icke att hon skulle bygga palmhus åt honom, han ville icke att hon skulle hålla våning åt honom, men han kunde icke förstå.... 
<sec/>
– Vad kunde han icke förstå. 
<sec/>
– Ja, det var detsamma! 
<sec/>
– Nej, var det detsamma! Det var hennes pengar han ville åt! 
<sec/>
– Nej det var hon, som ville åt hans, ty ännu hade han icke sett en skymt av hennes pengar, oaktat de gjort som hon ville och skiftat. 
<sec/>
– Jaså, han menade att hon skulle föda honom. 
<sec/>
– Inte alls! Han trodde bara att de skulle hålla upp huset tillsammans, så att hon skulle få känna behaget av att slippa äta hans bröd, det var ju så hon ville ha det! 
<sec/>
– Kanske det var så! Ja visst var det så: han hade rätt! Hon skulle skriva till pappa och fråga efter räntorna! 
<sec/>
Hon skrev till pappa, som efter en längre brevväxling beklagade, att hon gift sig med en usling, som icke kunde försörja hustru och barn själv, utan skulle förstöra hustruns pengar. Slutligen knep han fram med tretusen kronor. Bruksaffärerna gingo illa, och aktierna hade icke fått större utdelning. 
<sec/>
Nu måste de fara till Stockholm, ty nu var det hon, som bestod. Detta senare kunde icke herr Roberts kassa-böcker vara med om. Ty hushållet på landet kostade sextusen kronor, varav frun skulle repartisera med hälften. Men det var icke så noga! 
<sec/>
Året därpå kommo inga räntor, ty bruken gingo inte alls. Nu var hon nödsakad äta en annans bröd. Det var bittert, bittert. Han sade aldrig något därom, men hon så mycket mer. Hon sade det morgon, middag och kväll, och hon »vätte sitt hårda bröd med förödmjukelsens tårar». Men ingenting torkar fortare än tåren, och frun blev snart glad igen, och blev icke stort ledsnare året därpå när hon fick veta att båda bolagen störtat. 
<sec/>
Och så foro de till Stockholm om vintern, och där utplånades varje spår av tårarne. 
<sec/>
På våren blev herr Robert sjuk och dog, dog mycket hastigare än ett romanslut skulle tillåta. Så kommo gode män och skrevo upp, och när de skrivit upp nog, kommo de till det resultat att, tack vare äktenskapsförordet, hustrun ingenting hade att ärva; att gården såldes och möblerna med; att medlen insattes i förmyndarkammaren och frun fick fara hem till sin pappa igen. 
<sec/>
Men pappa var ursinnig! Fördömda idéer, sa han! 
<sec/>
– Ja, menade änkan, det är ju fel i lagstiftningen ändå; det var ju det jag alltid sa! Nej, då är gift kvinnas äganderätt mycket bättre. 
<sec/>
Den, som berättade denna anekdot, menade att gift mans äganderätt var ändå mycket bättre, men det var en herre som sa det, och då betyder det ingenting. 
<chapter/>

<chaptername>Övertro.</chaptername>

<sec/>
Fruntimrens ideala krav på mannen äro i sanning icke små. De fordra bland annat ingenting mindre än att mannen skall »tro på kvinnan». Med vilken ädel harm utbrast icke nyligen en dam, som icke förstod Vildanden: »Han tror icke på kvinnan längre.» 
<sec/>
Detta är: alltså är han död, död som människa och författare. 
<sec/>
Vad vill det nu säga: att tro på kvinnan? 
<sec/>
Det måtte vara något särskilt. Man säger sig tro på Gud eller icke tro på Gud, på ett liv efter detta, på det godas seger och dylikt. Men tro på kvinnan? Tro på mannen, det finns inte. Tro på damerna är icke heller något. Tro på fruntimmerna, – nej, tro på kvinnan, heter det. Icke heller duger det att säga: tro om kvinnan, eller ett annat, gott eller ont, utan tro på kvinnan. 
<sec/>
Det skulle då av analogi betyda: tro att hon finns, liksom Gud finns; vidare: tro att hon har alla goda egenskaper och inga dåliga. 
<sec/>
Men det är ju den gamla sagan om ängeln, fågel blå, tärnor och stjärnor, och det där. Har fru X. tagit tärnversen på allvar? 
<sec/>
Tro på kvinnan! 
<sec/>
I denna tideräknings begynnelse gjordes ett försök i större skala på att införa tron på en man, en timmermans son. Det gick rätt bra i ett par hundra år. Men år 323 gjorde Fausta (gift med Konstantin den Store) kristendomen till statsreligion. Sedan dess avtog Kristusdyrkan och Mariakulten stod fram. Modren var före sonen, och sonen får gå undan. Men fadren? Mannen? Timmermannen? Han ströks! Utan vidare. Och medeltiden ser mannen på knä för kvinnan, modren, honan. 
<sec/>
Detta var reson. 
<sec/>
Ett misstag av kvinnan var att göra mannen till familjens målsman och sedan statens. Det är därför det känns så påkostande nu för mannen att bli avsatt. 
<sec/>
Uttrycket »Skapelsens herrar» begagnas endast skämtsamt av fruntimren, men skålen för kvinnan, den tog nog allvarsamt, den. 
<sec/>
Kvinnans supremati har bibehållit sig och genomgår konsten och symboliken. Michelangelo gör Kristus i Yttersta Domen till en kvinna och i Pietà lägger han den fullvuxna sonen i modrens knä som ett ambarn. Republiken avbildas alltid som en kvinna, både i Schweiz och Frankrike. 
<sec/>
Friheten på Julikolonnen är en kvinna likaväl som Bavaria utanför München och Svea på Davidsonska huset. 
<sec/>
Kvinnan påstås av en nyare, men mycket deprimerad hanförfattare stå högre i sedlighet än mannen. Det är bosch! Det är en duperad hanes kongestioner. De äro lika goda kålsupare, såvida icke mannen står litet högre. Kvinnan har uppfunnit att sälja sin gunst, uppfunnit prostitutionen, uppfunnit äktenskapet. Äktenskapet är en livränta för kvinnan, som ofta åtföljes av pension, för kvinnan nämligen, ty mannen får icke pension efter hustrun. 
<sec/>
Icke heller skulle en student, som ville gifta sig med en kvinnlig professor, få professorstitel. 
<sec/>
Mod är en dygd påstås. Men kvinnan står lägre i den dygden än mannen, ty hon gömmer sig när mannen går ut i krig. Blenda och Jeanne d’Arc äro två flugor, som icke göra sommar, och Blendas stridssätt skulle icke av en man anses honnett. 
<sec/>
Att kvinnan är djärvare i dagliga livet, det beror på mannens underdånighet. Det hjälper ej att kvinnan skyller på att hon ej fått gå i krig; hon har fått allt vad hon velat. Hon lämnade åt mannen att föra krig med den »råa» styrkan; hon behöll för sig att föra det med förståndet, listen och slutligen som nu, med osanning, då hon spelar slavinna och högre väsen på en gång. 
<sec/>
Man talar så mycket om förförda flickor. Det finns nog sådana med, jag vill inte motsäga det, men jag vill berätta om förförda gossar, för att visa att det finns sådana också, icke för att säga att alla gossar äro förförda och alla flickor förförerskor. Jag vill därmed också visa att det är farligt för unga gossar att »tro på kvinnan» såsom det fullkomliga, rena, felfria och så vidare. Och därvid fästa uppmärksamheten på att mannens »sinnliga» kärlek är renare än kvinnans, ty den är vanligtvis fri från biintressen om ekonomisk fördel, med vilka kvinnans, genom samhällsförhållandena, tyvärr blivit besmittad. 
<sec/>
Att vara mor är ju något, men för att bli mor måste en förförelse gå förut. Låt oss därför skrapa av det fula ordet »förförare» något av dess orättvist påstänkta fläckar. 
<sec/>
En man, som är ekonomiskt oberoende och garanterar kvinnan en livstidsränta, kan få »förföra» vilken flicka som helst och få handlingen legaliserad, ja välsignad av kyrkan. Mödrarna släpa ju för det ändamålet sina döttrar till badorter och den ekonomiskt lyckligt lottade förföraren skall hälsas med öppna armar. 
<sec/>
Förförare är endast den, som går utan att betala. Ingen kvinna, som gått, har ännu betalat sitt nöje. Äktenskapet skall vara byggt på en innerlig kärlek, som icke räknar, säger man. Ja, väl! Men det är framförallt byggt på att mannen betalar. Annars är det intet rätt äktenskap, inför lagen och Gud! 
<sec/>
Kvinnan föder barnet, säger man ursäktande; ja det är sant, men mannen föder både hustru och barn. 
<sec/>
Men den kvinna, som icke föder barn åt mannen, som icke vill föda barn eller icke kan, känner hon något obehag av att ta underhåll (betalt) för sin äkta ynnest? Nej, inte ser det så ut. Det är sorgligt att så är, men man kan tyvärr ha anledning frukta att kvinnorna så velat haft det, eljes skulle icke så vara. Att de icke vilja det längre, det är vackert, men deras belägenhet kan endast förändras genom erövringen av existensmedlen, och erövring måste ske genom strid eller kompromiss. 
<sec/>
Emancipationen vill avhända mannen existensmedlen, socialismen vill distribuera dem åt männen och kvinnorna. Vilket är förmånligast? 
<sec/>
I Barbizon, målarkolonien, levde en ung engelsman, målare, drömmare, oskyldig, oerfaren. Han hade alltid trott på kvinnan och tänkte högt om henne. 
<sec/>
Han blev kär i byns sköka och förklarade henne sin kärlek. Hon mottog hans anbud mot löfte om giftermål. 
<sec/>
De förlovade sig. 
<sec/>
Kamraterna ansågo sin skyldighet vara att upplysa honom om kvinnans karaktär och yrke. Han svarade att det var förtal, och att han visste att hon var oskyldig. 
<sec/>
Kamraterna överbevisade honom om hans misstag. Han svarade att de ljögo, att de voro cyniska och mera dylikt, och han försäkrade att de icke kunde rubba hans tro på kvinnan. 
<sec/>
Häromdagen var det folkfest i byn och det dansades. 
<sec/>
Engelsmannen var på dansen med sin fästmö. Det var en grym syn. Hon, utspökad, brun under ögonen, gammal, utvakad, kastade ögon på sina forna kunder; han lycklig, stolt, oskyldig, föremål för böndernas löje. 
<sec/>
Men han såg ingenting, ingenting annat än henne. Ty han älskade henne. Hade han gripit henne på bar gärning med en man, skulle han troligen ursäktat henne eller trott att han såg miste. 
<sec/>
Se, det är mannens kärlek, det. Han älskar. Varför? Därför att han älskar. Motiven? Att han älskar. Intressena? Att han älskar! 
<sec/>
Kamraterna beklaga honom och skylla på hans oerfarenhet. 
<sec/>
– Det är dygdens lön, säga de, utan att ha läst förra delen av Giftas. 
<sec/>
Den andra gossen jag ville tala om hade varit exemplarisk intill trettionde året. Var av god familj; hade en syster som var gift med en officer vid ett rangregimente och hade själv ett ämbete, som medförde trekantig hatt och galoner. 
<sec/>
Han var tidigt en stadig man. Ägde hund, begagnade snus och spanskt rör, samt klädde sig som en gammal man. 
<sec/>
Och då kom det en dag, att han blev kär i en allmän kvinna. Nu fordra väl icke våra idealistfruar att mannen skall tro på den allmänna kvinnan också, men vår vän, han gjorde det. Han visste naturligtvis allt om hennes liv, men det hindrade icke att han älskade henne. Han älskade henne så högt att han bröt mot borgerliga lagen för att tillfredsställa hennes lyxbegär, med påföljd av tjänstens förlust. Han reste till Amerika med henne och gifte sig. Sedan var jag icke med längre. 
<sec/>
Ett fruntimmer, för vilket jag berättade historien, ansåg det var ståtligt av kvinnan att hon följde med honom. Att han älskade henne fann hon bara i sin ordning. 
<sec/>
På Tullportsgatan bodde en gammal sköka, som dragit sig tillbaka från affärerna och nu kunde vara över fyrtiofem år. Hon hade tre King-Charles-hundar med sura ögon. Hon hade gråsprängt hår och var alltid sorgklädd. 
<sec/>
En underlöjtnant med gott utseende och adligt namn blev kär i henne. Som bevis på hans kärlek fordrade kvinnan, att han skulle gå med henne under armen på Drottninggatan en middag. 
<sec/>
Det gjorde han; fick avsked och försvann. Därpå kom en notarie. Ung, ståtlig och väl bevandrad i kärlekens praktik. Han blev kär han med, kanske första gången i sitt liv på allvar. De gifte sig. 
<sec/>
Utan den minsta fruktan att bli löjlig gick han ut på gatan för att soulagera de tre surögda rackorna. 
<sec/>
Så dog hon, och han sörjde henne grymt. Jag såg honom länge med de tre hundrackorna gå till Nya kyrkogården. 
<sec/>
Att han slutade som förfalskare i fängelse, borde jag icke anföra, ty det berodde väl icke på hans kärlek, och hör kanske ej till historien. Kanske! Vem vet? 
<sec/>
I en konstruktionsnovell skulle författaren naturligtvis varit skyldig att sätta alla händelserna i kausalsammanhang. Slutet skulle då naturligtvis blivit så: att han gjorde skuld för kalvkotletter åt hundarne och därför måste skriva falska namn. 
<sec/>
Men det är inte sannolikt att så var. Men att han trodde på kvinnan, det är sanning! 
<chapter/>
eller Debet och Kredit. 
<sec/>
Mr Blackwood var varvschef i Brooklyn och hade gift sig med miss Danckward, som medförde i boet en hemgift av moderna åskådningar. För att icke behöva se sin älskade hustru såsom sin tjänarinna, hade mr Blackwood inackorderat sig med hustru på ett boardinghouse. 
<sec/>
Frun, som icke hade något att beställa, tillbragte dagen med musik och biljardspel, samt halva natten med samtal om kvinnofrågan och grogg. 
<sec/>
Mannen hade 5.000 dollars i lön, vilka han regelbundet avlämnade till hustrun att av henne administreras. Frun hade 500 dollars i nålpengar, som hon disponerade själv. 
<sec/>
Så blev det barn. En barnpiga anställdes, som mot 100 dollars åtog sig det dyra modersvärvet. 
<sec/>
Det blev två barn till. Och se barnen växte upp, och de två älsta började skolan. Men frun leddes och hade ändå ingenting att göra. 
<sec/>
En dag kom hon drucken till frukostbordet. 
<sec/>
Mannen tog sig friheten erinra, att det vore opassande. 
<sec/>
Frun fick hysteri och lades till säng, samt uppvaktades med blommor av alla husets väninnor. 
<sec/>
– Varför dricker du, min vän? frågade mannen så ömt han kunde. Har du en sorg? 
<sec/>
– Ja, har jag icke sorg, vars liv är förfelat? 
<sec/>
– Huru förfelat? Du har fött tre barn och kunde använda din dag till att uppfostra dem. 
<sec/>
– Jag passar icke för barn. 
<sec/>
– Hm, hm! Du passar icke för barn. Men du skulle försöka anpassa dig för barn; det är ett arbete för samhället och en ärofull uppgift i livet, ärofullare än att vara varvschef. 
<sec/>
– Ja, om jag vore fri. 
<sec/>
– Du är friare än jag. Jag står under din administration. Du bestämmer om utgifterna av mina inkomster. Du har 500 dollars nålpengar att fritt disponera över, men jag har inga nålpengar. Jag får tigga av kassan, det vill säga av dig, när jag vill ha till tobak. Är du icke friare än jag? 
<sec/>
Frun svarade icke, men försökte tänka. 
<sec/>
Resultatet blev att de skulle sätta hushåll. Och de satte hushåll. 
<sec/>
»Dyra vän», skrev fru Blackwood någon tid därefter, till sin väninna, »jag lider och är dödstrött. Men jag vill lida till slut, ty livet har intet mer att erbjuda en olycklig kvinna som icke har något att leva för. Jag vill visa världen, att jag icke är den, som lever på en mans nådebröd, och därför vill jag – arbeta ihjäl mig ....» 
<sec/>
Hon steg upp första dagen klockan 9 om morgonen och städade mannens rum. Därpå avskedade hon köksan och gick ut klockan 11 att handla. 
<sec/>
När mannen kom hem att äta frukost klockan 1, var maten icke i ordning. Det var pigans fel. 
<sec/>
Frun var rysligt trött och grät. Mannen hade icke hjärta att klaga. Och han åt en bränd kotlett och gick igen. Men han tillade: – Släpa icke ut dig, min vän! 
<sec/>
Om aftonen var frun så trött att hon måste avstå ett parti, och hon gick till sängs klockan 10. 
<sec/>
Följande morgon, när mr Blackwood skulle hälsa god morgon, förvånades han över sin hustrus friska färg. 
<sec/>
– Har du sovit gott, min vän? frågade han. 
<sec/>
– Hur så? svarade frun. 
<sec/>
– Jag tycker, att du ser så frisk ut. 
<sec/>
– Ser – jag – frisk – ut? 
<sec/>
– Ja! Lite’ sysselsättning skall nog göra dig gott. 
<sec/>
– Lite’? Kallar du det lite’? Jag undrar just vad du skulle kalla mycket? 
<sec/>
– Se så, se så, jag menade icke något illa. 
<sec/>
– Jo, du menade, att jag arbetar för litet. Och ändå har jag som en piga städat ditt rum och stått över spisen. Kanske du nu också vill förneka att jag är din piga. 
<sec/>
När mannen gick sade han åt pigan: 
<sec/>
– Ni skall stiga upp klockan 7 och städa mitt rum. Frun behöver inte göra era sysslor. 
<sec/>
Om aftonen kom mr Blackwood hem mycket glad; men frun var ond. 
<sec/>
– Varför får jag inte städa ditt rum? frågade hon. 
<sec/>
– Därför att jag icke vill, att du skall vara min piga. 
<sec/>
– Varför vill du inte det, då? 
<sec/>
– Därför att det plågar mig! 
<sec/>
– Men det plågar dig inte att jag lagar din mat och ser om dina barn? 
<sec/>
Nu blev han eftertänksam. 
<sec/>
Under det han for ner på tramwayn till Brooklyn, tänkte han hit och dit. 
<sec/>
När han kom hem om kvällen hade han tänkt ett gott stycke. 
<sec/>
– Hör du, min vän, sade han; jag har tänkt mycket över din ställning i huset, och jag vill naturligtvis inte, att du skall vara min piga. Jag har därför tänkt så här. Jag blir din inackordering och betalar för mig. Då är du herre i huset och jag går här och äter mot betalning. 
<sec/>
– Vad menar du? frågade frun något oroligt. 
<sec/>
– Som jag säger. Vi anse, att du håller boardinghouse och att jag är inackorderad. Vi anse så bara. 
<sec/>
– Nå, låt höra; vad skall du betala? 
<sec/>
– Jag vill naturligtvis betala så högt, att du icke skall anse, att jag står i någon skuld till dig. Min ställning blir därigenom också behagligare, ty jag slipper då att få allting på nåder. 
<sec/>
– På nåder? 
<sec/>
– Ja, du kastar åt mig halvkokta matbitar och upprepar oupphörligt, att du är min piga, det vill säga, att du arbetar åt mig för intet. 
<sec/>
– Nå vart vill du komma. 
<sec/>
– Anser du 3 dollars om dagen vara nog för min inackordering? På boardinghouse får jag det för 2. 
<sec/>
– Tre dollars bör räcka gott. 
<sec/>
– Nåväl: Det blir runt taget 1000 dollars. Se här har du dem i förskott! 
<sec/>
Han lade upp en räkning på bordet. 
<sec/>
– Se här kalkylen, sade han. 
<sec/>
– Dela detta med 2, eftersom vi repartisera, så återstår 2.025 dollars. Avdrag mina 1.000 och giv mig 1.025 dollars. Har du dem på dig så desto bättre. 
<sec/>
– Repartisera! var det enda ord frun kunde framstöta. – Skall jag betala dig? 
<sec/>
– Ja, naturligtvis om det skall bli lika. Jag betalar halva ditt vivre och halva barnens. Eller vill du att jag skall betala alltsammans, 4.050. Nåväl, jag betalar då 4.050 dollars + 1.000 dollars för min inackordering. Men jag betalar särskilt: hyra, matvaror, ljus, ved, service. Vad får jag då för min inackordering? Maten lagad. Maten lagad för 4.050 dollars. 
<sec/>
Avdrager jag nu verkligen hälften, eller vad jag är skyldig betala, 2.025 dollars, så återstår 2.025 dollars för matens lagning. Men nu betalar jag köksan särskilt för matens lagning, hur kan jag då betala 2.025 dollars för matens lagning, och ändå 1.000 dollars till. 
<sec/>
– Det förstår jag inte! 
<sec/>
– Ja, inte jag heller. Men det vet jag att icke är jag skyldig dig något, när jag ger dig hela ditt uppehälle, hela dina barns uppehälle, hela dina pigors uppehälle, som göra ditt arbete, vilket du anser gå upp emot eller över mitt. Även om ditt arbete vore mera värt, då har du 500 dollars särskilt för det, undantagna från husets utgifter, under det jag inte undantar något. 
<sec/>
– Jag upprepar än en gång att jag icke förstår din kalkyl. 
<sec/>
– Ja icke jag heller. Kanske vi därför låta bli den där inackorderingen. Det kanske är bäst det. Och att uppgöra husets debet och kredit alltså. Men vill du veta ditt konto, så har du det här: och barnpiga: 
<sec/>
Betalt: mr Blackwood 
<sec/>
Varvschef. 
<sec/>
– Ah, det är skändligt att komma med räkningar på sin hustru. 
<sec/>
– Moträkningar min vän. Och du slipper betala dem också, ty jag betalar alla räkningar. 
<sec/>
Frun knycklade ihop papperet. 
<sec/>
– Skall jag betala dina barns uppfostran också. 
<sec/>
– Nej, det skall jag, och det gör jag, och jag betalar dina barns uppfostran också. Ensam! Men du betalar icke en cent åt mina. Är det likställighet? Men jag vill dra av mina barns underhåll och mina pigors: du åtnjuter ändå 2.100 dollars för den hjälp du ger mina pigor inomhus. Vill du kalkylera mera? 
<sec/>
Frun ville icke kalkylera mera, aldrig mera! 
<chapter/>

<chaptername>Familjeförsörjaren.</chaptername>

<sec/>
Han vaknar på morgonen efter svåra drömmar om förfallna växlar och icke lämnat manuskript. Han är svettig i håret av ångest, och hans kinder darra då han klär sig. Men han hör barnen börja kvittra i rummet bredvid, och han sköljer sitt heta huvud i kallt vatten, dricker sitt kaffe, som han kokar själv för att icke behöva köra upp den stackars barnjungfrun så tidigt som klockan halv åtta. Därpå rustar han till sin säng, borstar sina kläder, och sätter sig att skriva. 
<sec/>
Febern kommer, febern, som skall alstra hallucinationer av rum, som han aldrig sett, landskap, som aldrig funnits, och mänskor, som icke finnas i adresskalendern. Han känner sig vid skrivbordet i en dödsens ångest. Tankarne skola vara klara, orden korrekta och målande, stilen läslig, handlingen skall löpa framåt, intresset får icke slappas, bilderna skola vara slående, replikerna blixtrande. Och så grina emot honom publikens automater, vars hjärnor han skall draga opp, recensenterna med avundens pincené, som han skall betvinga, förläggarens surmulna anlete, som han skall klarna opp. Han ser kanske jurymännen sitta kring det svarta bordet med bibeln på, han hör svaga gläntningar på fängelsets portar, där fritänkare skola försona brottet att ha tänkt tankar för de lata, lyssnar efter hotellvärdens smygande steg, ty denne skall komma med räkningen. Och under allt detta pågår febern, och pennan löper, löper rätt fram, utan att tveka ett ögonblick vid åsynen av förläggare eller jurymän, och den lämnar röda strimmor efter sig som av levrat blod, vilka sedan ligga och svartna. När han efter två timmar stiger upp, har han så mycket kraft, att han hinner gå fram till sin säng och kasta sig ner. Då ligger han såsom om döden kramat honom. Det är icke vederkvickande sömn, icke dvala; det är en lång svimning, men medveten, följd av fasan att känna krafterna borta, nerverna slappa, hjärnan tom. 
<sec/>
Då ringer det i hotellpensionens klocka. Voilà le facteur! Posten är kommen. 
<sec/>
Han spritter upp och raglar ut. Mottager en packe. Där finns korrektur att läsa genast. En bok från en ung författare, som begär utlåtande, ett tidningsnummer med polemik att besvara, ett brev med anhållan om bidrag till en kalender och ett varnande brev från förläggaren. Allt detta skall nu expedieras av en maktlös. Barnpigan har nu stigit opp, klätt barnen, druckit kaffe med smörgås med honung på, som hotellet kokat och lagat åt henne. Så drar hon ut på promenad i det gröna. 
<sec/>
Klockan 1 ringer det till déjeuner. Alla gäster samlas omkring matbordet, där han slår sig ner ensam. 
<sec/>
– Var är frun? frågas från höger och vänster. 
<sec/>
– Det vet jag inte, svarar han. 
<sec/>
– Vilket odjur! viska damerna, som nyss fått på morgonrockarna. 
<sec/>
Så kommer frun. Servisen avbrytes för hennes skull, och de hungriga, som passat på tiden, få vänta på andra rätten. 
<sec/>
Damerna fråga nu huru frun mår, om hon sovit gott, om hennes nerver äro goda. Men ingen frågar hur mannen mår. Ty det tro de sig veta förut. 
<sec/>
– Han ser ut som ett kadaver, säger en dam. 
<sec/>
Och det gör han också. 
<sec/>
– Han är visst lastbar, säger en annan dam. 
<sec/>
Men det är han icke. 
<sec/>
Han talar icke vid bordet, ty han har ingenting att säga dessa damer. Men hans fru talar i dess ställe. 
<sec/>
Och han sväljer sin mat under det hans öron glädjas av att höra allt uselt berömmas och allt gott smädas. 
<sec/>
När de stigit upp från bordet, ber han att få tala vid sin hustru. 
<sec/>
– Min vän, säger han, vill du vara så snäll och skicka Louise till skräddaren med min rock; den har gått upp i sömmarne, och jag har icke tid att gå själv. 
<sec/>
Frun svarar just ingenting, men i stället för att skicka Louise tar frun rocken på armen och går ner till byn där skräddaren bor. 
<sec/>
I trädgården möter hon ett par frigjorda damer, som fråga vart frun skall gå. 
<sec/>
Hon svarar så ärligt som möjligt att hon skall gå till skräddarn åt sin man. 
<sec/>
– Tänk, han skickar henne till skräddarn! Och hon låter behandla sig som en piga. 
<sec/>
– Och nu ligger han och sover middag, unga karlen. Det är en trevlig man. 
<sec/>
Han sover middag verkligen, ty han är anemisk. Sedan ringer postbudet klockan tre och nu skall han besvara ett brev till Berlin på tyska, ett till Paris på franska, ett till London på engelska. 
<sec/>
Därpå frågar frun, som återkommit från skräddaren och hunnit dricka en konjak, om han ville göra en utflykt med de unga. Han måste skriva brev. 
<sec/>
När han slutat brevskrivningen, reser han sig för att promenera före middagen. Han skulle vilja ha någon att tala vid. Men han är ensam. Han går ner till barnen. 
<sec/>
Den feta pigan sitter på en trädgårdssoffa och läser Sanna Kvinnor, som hon lånat av frun. Barnen ha tråkigt och vilja ändra plats, vilja röra på sig. 
<sec/>
– Varför promenerar icke Louise barnen, frågar herrn. 
<sec/>
– Frun har sagt att det är för varmt. 
<sec/>
Frun har sagt! 
<sec/>
Han tar barnen med sig och går utåt landsvägen, men så ser han att de äro otvättade och gå med trasiga kängor. Han vänder om hem. 
<sec/>
– Varför gå barnen med trasiga kängor? frågar han Louise. 
<sec/>
– Frun har sagt ... 
<sec/>
Frun har sagt! 
<sec/>
Han går ut ensam. 
<sec/>
Det blir middag och klockan är 7. De unga ha icke kommit hem än. Man har serverat de två första rätterna, då de komma. De komma stimmande, skrattande, röda i ansiktet. 
<sec/>
Frun och väninnan äro särdeles upprymda och lukta konjak. 
<sec/>
– Vad har du roat dig med min gubbe? säger frun åt mannen. 
<sec/>
– Jag har promenerat med barnen, säger han .. 
<sec/>
– Var inte Louise hemma då? 
<sec/>
– Jo, men hon hade inte tid. 
<sec/>
– Jag tycker inte att det är för mycket, att mannen också tar hand om sina barn, säger väninnan. 
<sec/>
– Det tycker inte jag heller, svarar mannen. Och därför gav jag Louise en tillrättavisning för att hon lät barnen gå smutsiga och trasiga. 
<sec/>
– Alltid skall man få ovett när man kommer hem, säger frun. Aldrig ett nöje utan förolämpningar. – Och en illa sönderklämd tår söker sig fram ur det rödsprängda ögat. 
<sec/>
Mannen betraktas med ursinniga blickar av väninnan, och alla de andra damerna. 
<sec/>
Man preparerar en attack, och väninnan bryner sin tunga. 
<sec/>
– Har herrskapet läst Luthers dissertation om hustrurnas rätt? börjar hon. 
<sec/>
– Vad för rätt? frågar hustrun. 
<sec/>
– Att söka sig en annan man, om hennes icke passar henne. 
<sec/>
Paus. 
<sec/>
– Det är en farlig lära för fruarna, säger mannen. Ty därav följer mannens rätt att söka sig en annan hustru, om hans ej passar honom vilket senare fall är mycket vanligare. 
<sec/>
– Det förstår jag inte, säger frun. 
<sec/>
– Det behöver inte vara Luthers eller mitt fel, svarar mannen. Lika litet som det behöver vara mannens fel att han ej passar för sin hustru. Han kan nämligen mycket väl passa för en annan alldeles utmärkt. 
<sec/>
Under dödstystnad stiger man upp från bordet. 
<sec/>
Mannen går upp på sitt rum. Frun och väninnan sätta sig i paviljongen. 
<sec/>
– Vilken brutalitet, säger väninnan. Och du den finkänsliga, intelligenta kvinnan vill vara piga åt denna råa egoist. 
<sec/>
– Han har aldrig förstått mig, suckar frun. 
<sec/>
Självförnöjelsen över att få säga detta förkrossande ord är för stor att hon nu skulle kunna höra inom sig det så ofta upprepade svaret hon fått av honom: »Är du så djup, min vän, att jag, som har ett så gott förstånd, icke skulle förstå dig? Har du aldrig tänkt som en möjlighet att det är din ytlighet, som gör att du icke förstår mig!» 
<sec/>
Men på sitt rum sitter han, ensam. 
<sec/>
Han sörjer; han lider såsom om han slagit sin mor. Men hon slog ju honom förut; hon hade slagit honom offentligt i åratal, och han hade aldrig slagit igen förr än nu. 
<sec/>
Denna råa, hjärtlösa, cyniska kvinna, som han dyrkat, som han velat ge hela sin själ, med alla dess tankar, alla dess fina känslor, hon hade känt hans överlägsenhet och därför spottat ut honom, och förnedrat honom, och släpat honom i smutsen, dragit honom i håret, och smädat honom. Hade han då varit så brottslig då han en enda gång slagit igen, när hon offentligen hånat honom. Ja han kände sig brottslig ändå, som om han mördat sin bästa vän. 
<sec/>
Den varma sommaraftonen faller på med skymning, och månen går opp. 
<sec/>
Det hörs sång från salongen. Han går ned i trädgården och sätter sig under valnötsträdet. Ensam! Och med pianots ackorder smälter sången samman: Ofta när nattens slöja Sänktes kring jordens vimmel Och kring suckande våg, Fick i hans famn jag dröja, Och ifrån stjärnströdd himmel Tysta månen vår lycka såg. Nu jag i stillhet gråter Saknadens bittra tår Ty ej du kommer åter, Ljuva hägring av kärlekens vår. 
<sec/>
Han gick framåt trädgårdsgången och såg in genom fönstret. Där satt hon, hans poem, som han diktat åt sig. Och hon sjöng med tårar i rösten. Damerna på sofforna sågo med betydelsefulla blickar på varandra. 
<sec/>
Men bakom lagerbuskarne på en trädgårdssoffa halvviskade två herrar, som rökte cigarr. Han lyssnade och hörde: 
<sec/>
– Det är bara konjak. 
<sec/>
– Ja, hon lär supa. 
<sec/>
– Och det skyller de på mannen. 
<sec/>
– Det är skamligt. Hon lärde sig supa redan på Julians ateljé. Du vet att hon skulle bli målare, men kunde inte. Och när hon refuserades till salongen kastade hon sig på den där stackarn, och kascherade sitt nederlag med giftermål. 
<sec/>
– Ja, jag har hört det. Och så pinade hon honom tills han går som en skugga. De började med hushåll, och fastän hon hade två pigor i Paris, kallade hon sig hans piga. Fastän hon ensam bestämde om huset, kallade hon sig hans slavinna. Hon vanskötte huset, som skövlades av pigorna, och han fick se på hur det gick mot ruin utan att få bestämma om något. När han framkastade ett förslag till räddning motsatte hon sig det; sade han svart, ville hon ha vitt. Därigenom har hon ödelagt hans viljeförmåga och rubbat hela hans intelligens. Så flyttade de i pension för att befria henne från hushållet att hon måtte få ägna sig åt sin konst. Nu, när hon varken har matlagning eller andra bestyr, tar hon aldrig i en pensel utan bara roar sig med sin väninna. Hon ville även draga honom från sitt arbete och förnedra honom med superi, men det har icke lyckats, därför hatar hon honom även såsom moraliskt överlägsen såsom han är. 
<sec/>
– Ja, men det är ett kräk till karl, svarade den andra. 
<sec/>
– Ja, i den punkten, men det äro vi gunås alla – i den punkten. Han är kär i henne ännu efter tolv långa år. Men det värsta är att han, som förr var så stark, vars ord fruktades i kammaren eller tidningen, nu börjar bli slapp. Jag talade vid honom i förmiddags, och han är minst sagt sjuk. 
<sec/>
– Ja, det sägs att hustrun velat ha in honom på dårhus, och att väninnan understödjer hennes bemödanden. 
<sec/>
– Ah, fy fan! Och där sitter han och slavar åt henne för att hon skall få roa sig. 
<sec/>
– Nå, vet du varför hon föraktar honom mest. För att han icke kan försörja henne såsom hon ville. – En man, som icke kan försörja sin hustru, ce n’est pas grand’ chose, sa hon härom dagen vid middagsbordet. Och jag har starka anledningar tro att hon beräknade en gång han skulle skriva fram henne som målare. Olyckligtvis förbjöd honom hans politiska meningar att ha göra med de tongivande tidningarne, och så undvek han artistvärlden såsom främmande för hans uppgifter. 
<sec/>
– Hon ville begagna honom alltså, men när han icke dugde användas, så kasserades han. Ännu duger han emellertid till familjeförsörjare. 
<sec/>
»Nu jag i stillhet gråter saknadens bittra tår» ljöd det inifrån salongen. 
<sec/>
– Paff, hördes ett torrt ljud bakifrån valnötsträdet. Det knäcktes några grenar och det rasslade i sand. 
<sec/>
Herrarne sprungo opp. 
<sec/>
Det låg ett välklätt lik på sandgången med huvudet mot en stolfot. 
<sec/>
Sången tystnade, och damerna rusade ut. 
<sec/>
Väninnan slog ut sin eau-de-cologneflaska på den döde. 
<sec/>
– Fy, ett lik, sade hon, ryggade och höll sig för näsan när hon såg att det icke var en svimning. 
<sec/>
Den äldre av de två männen, som lutade sig ner att lyssna på den döde, lyfte huvudet och sade: 
<sec/>
– Håll tyst, kvinnor! 
<sec/>
– Vilken brutalitet, sade väninnan. 
<sec/>
Hustrun svimmade i väninnans armar och mottog damernas ömma omsorger. 
<sec/>
– Gå efter läkaren, skrek den äldre herren. Spring! 
<sec/>
Ingen rörde sig att lyda, utan alla skockades kring den avsvimmade hustrun. 
<sec/>
– Tänk, att göra sin hustru en sådan sorg! En sådan man, en sådan man, jämrade sig väninnan! 
<sec/>
– Icke en tanke på den döende, men allt för den svimmade. Stjälp i henne en konjak, så kvicknar hon till! 
<sec/>
– Åh! Åh! Den usle mannen var värd sin lott! förklarade väninnan. 
<sec/>
– Nej, han var visserligen värd en bättre lott än att falla levande mellan era händer. Vet hut, kvinnor, och respekt för familjeförsörjaren! 
<sec/>
Han reste sig upp och släppte den dödes hand. 
<sec/>
– Det är slut! sade han. 
<sec/>
Och det var slut. 
