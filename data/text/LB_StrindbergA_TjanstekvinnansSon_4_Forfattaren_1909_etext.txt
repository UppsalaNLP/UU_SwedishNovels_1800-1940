<title>TJÄNSTEKVINNANS SON<title>TJÄNSTEKVINNANS SON
<chaptername>FÖRFATTAREN</chaptername>

<chaptername>(1877–1887)</chaptername>

<chapter/>

<chaptername>Kap. I.</chaptername>

<chaptername>Efter Stormen.</chaptername>

<chaptername>(1877.)</chaptername>

<sec/>
Stormen hade gått över, men den hade rasat under de två åren 75 och 76 såsom aldrig förr under hans brokiga liv. Han hade uppträtt aktivt i ett familjedrama, återigen utgivit en misslyckad tidning, och var nyss hemkommen från sin första utländska resa. En äldre bekant som fått ett arv och ville förstöra detsamma i ett gott sällskap hade inbjudit honom fara till Paris. 
<sec/>
Först blev han betagen i det främmande landet därför att det var främmande och mera sydländskt än hans eget, men vistelsen i världens medelpunkt, Paris, tog många illusioner bort. Efter att ha sett Louvre och teatrarne, frågade han sig vad han hade där att göra, men han kände sig också lugnare sedan han sett att det högsta i konsten och litteraturen ej var så högt som han trott. När han kom från Louvre och sett Rafael var han mycket orolig. Skulle han våga säga sin mening om dessa porslinsmålningar som förlorade mycket av sitt värde när man i samma sal fick se Peruginos, lärarens naiva förebilder. Ofta hade han utan att ha sett Rafael, frågat sig huru det var möjligt att en oljemålare knappt femtio år efter oljefärgernas införande i tekniken kunnat bli oupphinnelig. Detta var ju stridande mot all utvecklings natur, och när allt annat gått framåt på alla andra områden kunde han ej förstå att oljemålningen kunnat stå stilla. Om en afton på kafét i Paris när han blivit djärv ställde han sina försiktiga frågor till artisterna och fick slutligen fram den bland dem allmänna öppna meningen att tekniken gått så långt framåt sedan Rafael att eleverna vid École des Beaux-Arts voro alla starkare i färgen än Rafael. Naturligtvis efter som minst trettio nya färgämnen blivit intagna på paletten och skalan därigenom blivit rikare. Några anmärkte även att synsinnet blivit mera skärpt genom århundradens studier, och en som ville göra ett lamt motstånd invände att man skulle se Rafael i Italien och ej i Paris, och det hade han nog så rätt i, oaktat de riktigt troende ännu gå i Louvre att tillbedja La belle Jardinière. Den franska skådespelarkonsten behagade honom ej, därför kanske att denna konst är den mest nationella av alla, alldenstund gester, miner ej uttrycka detsamma i alla länder. 
<sec/>
För övrigt var staden en stor stad, för stor, och nu i oktober mörk, våt och smutsig. Det var så mycket som tog emot, nya seder, nytt språk, ny diet, och han kände livligt främlingens roll av den fridlöse, inträngaren, som ingenting har att fordra i en annans land, knappt vanlig enkel rätt. 
<sec/>
Han återvände därför hem med lika stort nöje han rest ut och var mycket belåten med sitt land när han kom hem. Det bästa utlandet haft att ge var redan taget och införlivat med det inhemska, men vad utlandet ej kunde ge med detsamma åtminstone, det var en miljö som passade hans organiska och psykiska existens. 
<sec/>
Andra starkare band drogo honom även tillbaka. Han var trolovad, ehuru han icke på länge såg någon möjlighet att kunna få gifta sig. 
<sec/>
Hemkommen igen märkte han huru resans många nya intryck delvis utplånat de sista årens, och minnen från äldre utvecklingsstadier började sticka upp igen. Det var likasom om hans inre blivit omskakat så att det som låg i botten kom ovanpå. Den brist på regelbundet arbete som en resa medför; de långa ensamma timmarne i järnvägskupén hade givit honom tid till vila, och tankarne började nu ordna sig, gruppera sig, samtidigt med att den utvilade hjärnan längtade till produktiv verksamhet. Allt hopp om den stora pjäsens spelning var nu slut, sedan han återfått den för sista gången från kungliga teatern, och sedan Nya Teatern med Björnsons Ett Handelshus och Redaktören (1875) brutit igenom med ett nordiskt realistiskt drama ansåg han sin tid förbi. Det var detta han i sin pjäs drömt om att få göra; nu var det gjort av en annan, och han var överflödig. Härpå följde efter första bitterheten en stilla resignation, som blev nästan fatalistisk efter det han av Nya Teatern återfått sin pjäs ospelad. Från sitt vindsfönster på Ladugårdslandet hade han sett teaterhuset byggas och med varje tegelvarv hade hans hopp vuxit. Nu var huset färdigt, teatern invigd, och stora ord uttalade från grundläggaren, om huru med den nya byggnaden en ny svensk dramatik skulle uppstå. Den kom också, den nya dramatiken, men den var norsk. Den starkare hade segrat såsom tillbörligt är. Svensken syntes ha levat sin kulturperiod, lysande, hastigt, till slut, och nu kom den nyvaknade kraftfullare och ville leva sin. 
<sec/>
Ett misslyckat försök företaget året förut att skriva ett svenskt lustspel, förlagt till tiden 1848 och nästan alldeles tendenslöst hade nu jämte så många avrådanden avskräckt honom från att skriva för teatern, och gav honom nu när författarlusten kom på, den idén att försöka sig i novellformen. Han hade odlat genren i tidningar förut, men att i en liten bild sammantränga en detalj av hans rika fonder behagade honom ej, och att minutera ut sig fann han slöseri, ty han kunde kanske komma att behöva alla dessa scenerier åtminstone någon gång i en okänd framtid. Därför beslöt han nu att i många småbilder teckna ett ämne. Ett sådant trängde sig nu fram, han kunde ej säga huru, kanske därför att det förflyttade honom från de sista årens pinsamma intryck tillbaka till ett förflutet, som ej hade något sammanhang med det närvarande. En författare väljer icke sina ämnen, men han kan det oaktat välja bland de ämnen som redan gripit honom. Han satte sig sålunda att skriva ur sina studentminnen, och sålunda tillkom Från Fjärdingen och Svartbäcken. 
<sec/>
Det var icke med någon avsikt att avslöja missförhållanden eller att häckla eller hämnas, ty numera ansåg han alltsammans vara ett enda stort missförhållande, och att allt var lika värt att häcklas antingen det var stort eller smått, högt eller lågt, däruppe eller därnere. Det vilade en stilla passionslös pessimism under dessa lätta utkast. Intet parti-intresse, inga vädringar efter konjunkturströmmar, intet frieri till flertalsmeningen, och det icke minst märkliga, hans gamla demokratmonomani har dunstat bort. De senare årens erfarenheter hade uppfostrat honom till verklig humanitet, som utsträcker sin sympati till alla samhällsklasser även de högsta, varhelst han finner en olycklig som kämpar sin bittra kamp för ställningen, antingen den är hög eller låg. Han hade sett att det var hårdare öde stiga ner från en ställning dit födsel och uppfostran kastat en utan ens förvållande, än att bliva kvar på en låg plats där man var född. Han hade sett huru svår drömmen om likställighet var att realisera. Steg, eller föll, någon uppifrån ner till en lägre klass, så blev han trampad ändå djupare ner av denna, i stället för att åtminstone hälsas som jämlike. Trampa eller trampas, tycktes det gälla; under mig eller över mig, icke bredvid mig! 
<sec/>
Utom dessa erfarenheter hade även hans egna personliga sedan han lytt samhällslagen och inordnat sig i samhället, givit honom en viss misstro till det ädla sinnelaget under den tarvliga rocken. Beskyllningar för högfärd, därför att han begagnade sin lagliga titel, likasom de begagnade sin, ovilja därför att han räddat sin båt utan att kunna rädda deras, visad skadeglädje när det gick honom illa, gjorde att han med fullt skäl drog sig undan ett umgänge, som till stor del ägde sitt intresse av att han skänkt dem erkännande och mänskovärde, och av vilka också en stor del föllo ner som spruckna kautschublåsor så snart han tröttnade att blåsa opp dem. Varför skulle han umgås med fiender som menade honom illa? frågade han sig, och med skäl! Men många av dessa kvarlåtna voro farliga fiender, som till stor del sutto kvar i tidningsredaktioner, och löjligt nog senare, när han började bli demokratmonoman igen, alltså under dem, klöste honom för hans farliga sympatier för »packet». 
<sec/>
Boken skrevs utan några biavsikter, utan att författaren tänkte på att göra succé eller få ett namn. Han utgav den anonymt, och arbetet var honom endast ett nöje. Han skrev den såsom en misslyckad, en avsuten, och en viss sympati för de kvarlåtne, till och med för de gamle röjer hans resignerade sinnelag eller kanske en trötthet efter ett stormigt sorgfullt liv av ödelagda förhoppningar. Han läste därför recensionerna med stort lugn, och med sin vunna kännedom om dessas tillkomst och upphovsmän visste han vad de voro värda: Möjligt är att han underskattade det intryck boken gjorde. Av en recensent hälsades han som nybörjare med anlag, av en som mästare i den lilla genren, av en (det var en kvarlåten vän) såsom anekdotberättare, av en annan åter (en personlig umgängesvän) såsom en genial absintör, o.s.v. Detta brokiga omdöme gav honom stöd i hans åsikt om omdömenas absoluta subjektivitet, och han lät saken passera. Därpå återvände han till böckerna och kinesiskan för att på den säkrare banan göra sig en framtid, och kanske också ställa sig över och utom denna självvalda domstol som satt sig så pompöst i litteraturens hallrätt. 
<sec/>
Hans umgänge hade det sista året blivit ett annat än Röda Rummets. Från artisternas neutrala område, där man endast levde i den »sinnliga varseblivningens» skuggrike, hade han av en slump kommit in i en krets naturforskare och läkarekandidater samt spillror av sångarförbundet Runan, vilka alla nu återvänt från Uppsala, till större delen med examen. Det var på en ung doktors laboratorium man sammanträffade. Där gjordes diskontlån och växlar, och där beramades nu översättningen av Hartmanns filosofi, som skiftades i lösa ark och utdelades till vederbörlig överflyttning på svenska, sedan förläggare efter mycken möda anskaffats. 
<sec/>
Mot slutet av året öppna sig utsikter: ämbetsverket omorganiseras och Johan erhåller ordentligt arvode. Samtidigt engageras han att skriva om konst i Posttidningen, och månadsrevy till Finsk Tidskrift. Allt är sålunda väl beställt och nu kan han inträda i ett nytt stadium av sitt liv i det han avslutar äktenskap med sin trolovade. Det skulle enligt dåtidsidealet bliva ett modernt äktenskap, byggt på likställighet i rättigheter, skyldigheter och med ömsesidig personlig och ekonomisk frihet. Hon som ägde arbetsförtjänst i kvinnans arbetsmarknad skulle föda sig själv, han som ägde utkomst i mannens arbetsmarknad skulle draga försorg om sig. Som han hade skulder gjordes äktenskapsförord. Så hyrdes tre rum. Han etablerade sitt sov- och arbetsrum, hon sitt, och det tredje var neutralt område, eller salong och matsal. De skulle naturligtvis icke ha några barn. Någon tjänare skulle icke heller anställas, och intet kök hållas, utan en flicka kom om morgonen och gick om kvällen, och maten hämtades. Det var nästan idealiskt. Att åter vara i ett hem, icke behöva gå ut att äta, aldrig vara ensam, utan ständigt få vara i närheten av en älskad kvinna var för Johan som att få alla sina gamla drömmar om hemmet och modren förverkligade. Det var varmt och tryggt att alltid ha någon att lita till, att anförtro sig åt, och att ständigt få medhåll när han beklagade sig. Intet kiv om pigor eller hushåll, och ingen över den andra. Det var nästan jämvikt, men icke fullt, ty han stod i viss mån i obligation till henne. Sålunda hade salongen blivit uppsatt av spillrorna från hennes barndomsbo som hon strax förut ärvt efter sin avlidna mor. Där voro gammaldags möbler, där hängde porträtt av hennes förfäder med kronor över ramarna, vilka väckte mycken förargelse hos hans forna vänner. Han ville ta bort dem, men så tyckte hon det var barnsligare än att låta dem sitta. Men allt detta gjorde att han kände sig som ympad på hennes stam och han inträdde i hennes släkt men hon icke i hans, ty med den var det numera oförsonligt brutet. Emellertid reflekterade han icke över sin ställning, utan levde i ett rus av känslor och en ständig arbetsfeber. 
<sec/>
Ett år framlevde han utan att tänka på skönlitteraturen, då en vän en dag råkar få läsa den sista omarbetningen av hans stora pjäs, vilken nu var på vers omväxlande med prosa och försedd med ett efterspel, i vilket han formulerat den pessimistiska världsåskådningen. Inläggande densamma i den fornpersiska sagan om Ormuz och Ahriman eller mörkrets och ljusets kamp här betydande det ondas och godas. Under det stormiga året, då han varit i stor själanöd hade hans omväxlande barndomstro på en ond och en god makt gått igen och bragt honom in i den dualistiska förklaringsmetoden med två gudar: Gud och Djävulen, såsom de kallas i den kristna läran, men när han såg världen så mörk kunde han ej tro att djävulen ännu var besegrad. Men han var å andra sidan för långt framme för att kunna tro på en gud som personligen ingrep i mänskolivets små affärer, och som tillika hade strid att bestå. Han låter därför över de kämpande stå Den Evige. Gud måste han ha kvar, ehuru numera en ofattlig makt, vars väsen ej var lönt att utgrunda, och ehuru han omfattat Darwins nu spridda läror om en utveckling från oorganiskt till organiskt liv alltjämt framåt mot mänskan, kunde han icke alls däruti finna något stöd för ateismen; tvärtom fann han i den lagbundna utvecklingen just ett starkt bevis på tillvaron av en vis lagstiftare. 
<sec/>
Pjäsen blev emellertid tryckt, och han fick själv skriva notisen om dess utkomst, naturligtvis utan att fälla några omdömen. Men därpå blev det alldeles tyst. De kvarlåtna i tidningarne gjorde sig icke brått att hylla honom såsom dramatisk författare, tills slutligen en tidning bröt ut och sade att stycket var humbug. Det var allt han fick för så många års mödor. Och huru pinsamt det kändes att veta det alla gamla gynnare och vänner, vilkas intresse han hållit vid liv genom att ge dem förhoppningar om just detta stycke, nu skulle läsa att han var en humbug. Och vad de båda teaterdirektionerna kände sig lätta om hjärtat när de fått skriftligt på att de icke gjort honom orätt. 
<sec/>
Nu var han visserligen död. Man hade sett löften för tio år sedan av honom; därpå hade han gått som en tillbakasatt, och burit den misskändes ledsamma roll. Nu kom det i dagen att han aldrig varit »ämnad» till författare, ty man trodde ännu på det estetiska nådavalet. Det var med oblandat nöje de gamla tidningsbröderna ropade All’s todt! De hade halat ner honom till sig, under sig, sedan han kravlat upp från dem, och när de ej kunnat rycka honom ur lärdomens borg så länge han höll sig instängd där, var han nu däremot lätt att hetsa när han givit sig ut på litteraturens öppna jaktmarker. 
<sec/>
Det är vid denna tidpunkt han upptäcker Dickens. Som yngre hade han läst David Copperfield, men funnit den tråkig. Senare hade någon stuckit honom Vår gemensamma vän i handen. Han försökte läsa den, men kunde ej. Han bokstavligen var oförmögen att hålla ihop vad han läste, och när slutligen en bekant rent ut sade att Dickens var tokig, kände han sig lätt om hjärtat och slängde boken. Nu kom den igen genom en annan person som formligen avtvang honom ett löfte att läsa David Copperfield. Han läste och blev betagen. En stilla ro, ett lugn såsom efter ett utkämpat liv, infann sig och han tog genast ett abonnemang på lånbibliotek för att gå mitt igenom hela romanföljden. Snart såg han dock att den kärleksfulle författaren som under tårar och löjen betraktade de vanlottades öde kunde vara ganska hätsk när han angrep vad han ansåg vara missförhållanden i det sociala livet, och att han varken skonade personer eller vördnadsvärda saker. Under det år han nu läste Dickens vaknar hos honom begäret att på ett ungefär liknande sätt kunna rikta ett samlat anfall på hela detta samhälle, som han aldrig kunnat försona sig med, men som ändock pockade på hans aktning, beundran och hans arbete. Han tänkte först göra en Svensk Pickwick-klubb, men så stego hans egna minnen upp, och nu sökte han gruppera dem, få inrama dem och sedan det länge kokat under hans smältugn var det färdigt till gjutning. Samhället skulle passera revy för en modern man, och så fann han denne i tidningsreferenten. Men yttre omständigheter tillstötte nu som mognade hans beslut att låta masken falla och tidvattnet han så länge legat och väntat hördes brusa över bränningar där så många sköna skepp förlist. Han behövde bara lyfta ankaret, så skulle också hans skuta gå i land – äntligen. 
<chapter/>

<chaptername>Kap. II.</chaptername>

<chaptername>Explosionen.</chaptername>

<chaptername>(1879.)</chaptername>

<sec/>
Året 1878 slutade med en krasch, som litet var ännu torde minnas. Bolag störtade, gamla firmor upplöstes; växelförfalskningar, rymningar, självmord, vansinne bebådade slutet på den goda tiden, då var man, med alla lagliga medel som stodo till buds, sökt åtkomma så mycket av denna världens goda som kunde åtkommas. Bolagsidén, eller associationsprincipen hade tillämpats i för stor och osäker skala, och oaktat den bidragit till många allmännyttiga företags tillståndkommande hade den dock medfört en personlig oansvarighet i förvaltningen av andras egendom och ett lättsinne vid medels handhavande, som urartade till verkliga skälmstycken. Men icke alla av dem som stupade voro ohederliga. Många hade fattats av svindeln; en allmän sangvinism hade gripit sinnena och man hade överskattat landets förmåga att producera, förväxlande fingerade bytesbelopp med verklig avkastning. Man bytte och bytte, och när samma summa figurerat på många ställen så uppstod en skenbar exponent av tillgångar som saknades. 
<sec/>
Förtroendet var stört, kredit vägrades, och Johan, som hade att balansera gamla skulder, kom i trångmål. Sedan han gift sig, hade kamraterna låtit honom inbetala deras parter i gemensamma lån, och slutligen stupade han på en borgensförbindelse. Som både han och hans hustru voro gammalmodiga i begreppen om förbindelsers uppfyllande, ställde de, oaktat äktenskapsförordet, alla boets tillgångar till fordringsägarnes disposition och bjödo de stora fordringsägarne sextio procents ackord. De små honorerades under hand med fulla 100 %. Vännerna skrattade åt denna idealism och ville att han skulle bjuda 25 %, lika mycket som de stora störtande bankirerna bjödo honom för de värdepapper han av dem innehade. Men han vidhöll och skulle ovillkorligen utföra sitt kraftprov i den gamla stora stilen. 
<sec/>
När saken var arrangerad och han fick någon ro igen satte han sig att skriva sin roman, sine ira et studio. I januari började han och i augusti var den färdig. Han hade endast haft två morgontimmar om dagen att ägna åt arbetet; förmiddagen tillbragte han i biblioteket och eftermiddagen översatte han åt förläggare. Sålunda uppstod Röda Rummet. 
<sec/>
På hösten kom boken ut med motto av Voltaire: »Ingenting är så obehagligt som att hängas i lönn.» Vad ville han säga med det? Citatet hade han träffat i Candide, men man har velat lägga det i något ändrad form i munnen på Voltaire vilken om Rousseau skulle sagt: »den blygsamme mannen är så fåfäng att han skulle vilja sluta i galgen bara han fick sitt namn på pålen». Var det nu författaren till Röda Rummet som så obevakat gav sin fåfänga till pris? Troligen icke; ty han var då icke mera naiv. Nej, det var nog hela hans generation med alla dess felslagna förhoppningar som man hängt i lönn, och som nu i den offentliga galgen ville räcka ut tungan åt bödlarne och de lejda hurrabasarne, samt möjligen få hålla ett litet tal på själva stegen, ett litet försvarstal som icke kunde tystas av trumvirvlar. 
<sec/>
Talet var hållet och man hade lystrat! Detta var succén. Den enklaste taktiska metod bjöd nu fienderna att förringa densamma, och försvarsväsendet ordnades. Med kännedom om den dåvarande publikens estetiska sinnelag, hade fienden nog förstånd att angripa det i sig självt oväsentliga: talangen, och han skulle nu med ett slag klassificeras som imitatör, av Zola. Nu ville olyckan att han icke läst något av Zola när han skrev sin bok, icke heller fått någon kännedom om mannens verksamhet eller idéer. Därför skulle han nu läsa något av Zola, och Fällan, som just utkommit i svensk översättning råkade i hans hand. När han läst den boken, och häpnat över dennes intensiva kraft i skildringen och över hans oförskräckthet i motivets gripande, ansåg han sig överflödig. Det var sålunda gjort, det han velat göra, även på romanens område. Avdankad än en gång, återvände han till det förflutna och gömde sig en tid i sina kartografiska och orientaliska studier. Under tiden fortfor försvarsrörelserna under form av angrepp, om vilka han ej tog kännedom, men av vilka åtskilliga småstick nådde fram. En recensent som tillbragt sitt liv på bokauktioner förklarade helt frankt att boken var en dikt, att sådana figurer och sådant bohemliv ej fanns i Sverige; en annan som haft någon kännedom om Röda Rummet förklarade att alltsammans var oblyg verklighet. En professor i de sköna konsterna som genomskådat det hela fann medelproportionalen och förebrådde författaren att han förstört figurerna genom att sätta falska masker på dem. Denna anmärkning var riktig, men det var ju ett humant tillvägagående för att icke blottställa privatpersoner. Författaren hade sålunda lika rätt, då han till en vän påstod att han kunde visa fotografier av figurerna, och lika rätt då han förklarade att han ej fotograferat. Det var dikt och det var verklighet, och alltså verklighetsdiktning eller realism. Hur mycket han omdiktat vet endast han själv, men det var mycket mer än man hade lust att tro, ty han ägde ännu då den förmågan att med fantasien trolla figurer och scener. Sålunda är grosshandlaren Nicolaus Falk en gjord figur; den omtalade sexan på Österlånggatan med rumsdekoration och hela scenen fullkomligt påhittad. Begravningen på Nya Kyrkogården hade han hört berättas kort och gott. Vita Bergen hade han ej sett och visste knappt var de lågo. Tidningsredaktören i Gråkappan var lik många, men var ej någon viss; att en förläggare som Smith ej fanns i Stockholm var lätt att kontrollera då endast ett tiotal förläggare existerade; pastor Skåre var ett papier-maché- skelett, hopplockad ur alla möjliga bensamlingar så att han var svår att bli riktigt sammanhängande. Men fiendens nästa taktiska rörelse blev mycket riktigt den: att dels öva egen hämnd på de uppgivna modellerna, dels att hetsa dem på författaren. Det var ett gott schackdrag. 
<sec/>
Var boken gallsprängd? Nej, det vilar även här ett stilla skeptiskt lugn över skildringen, och där karikatyren träder fram verkar den endast förmildrande. Sålunda är den överdrivna teckningen av ämbetsverket endast lustig på sin höjd och därför kunde man med gott lynne språka om densamma i det verk där författaren dagligdags levde. Ja, man kom till och med och bjöd honom på ännu vassare detaljer, såsom att i det och det verket där sagesmannen arbetat, man förvarade brännvinsflaskorna i registratorns skåp. Antaget att han nu tagit upp en sådan i det hela oskyldig detalj som endast innebar att tjänstemännen måste taga sin frukostsup på ämbetsrummet i stället för på källaren, så hade han kastat en ful och orättvis skugga på en hel kår. Nu utelämnade han den detaljen och tog endast mera oskyldiga, men icke mindre i botten fullt faktiska. Visste man huru många och än starkare saker han måste utelämna skulle han aldrig tagits vid öronen för den affären. 
<sec/>
Hemligheten i den verkan boken gjorde låg däri att författaren anlagt den stora synpunkten på livets småsaker. Vilken tröst för de små, de misslyckade, de hetsade, att se det allt de dyrkat och förgäves eftersträvat endast var stoft och asko. Det var ju lika gott som Kristendom med den skillnad att pessimismen icke gjorde mänskor olyckliga med att uppställa några nya illusoriska förhoppningar som måste ramla. Han var så fri från alla illusioner att han icke en gång låtit narra sig av tidens modefrågor. Oaktat han själv levde i det högsta erotiska stadiet såsom nygift, genomskådar han ändock äktenskapets natur såsom givande kvinnan vad hon begärt rollen av femme entretenue. Han hade själv i sitt äktenskap löst frågan om kvinnans självständiga ställning, då hans hustru hade inträtt i kvinnans arbetsmarknad och försörjde sig utan att inbryta i mannens arbetsmarknad, men längre hade han icke kommit på erfarenhetens väg och hade sålunda ej sett att denna ställning dels lätt kunde bli ohållbar, dels att en sådan förbindelse icke var något äktenskap. Här höjer han sitt första varningsord till de gifta männen emot det svekfulla försöket att genom Gift kvinnas äganderätt slå familjeförsörjaren i fullständigt ekonomiskt slaveri. Om kärlekens verkliga natur synes han dock ännu sväva i ett saligt självbedrägeri, lätt förklarligt då han nyss sett densammas våldsamma framträdande föranleda stormar i vilka han höll på att förlisa. Det är ännu en oförklarlig naturmakt, som bryter band, som gör den fege till hjälte och den hederlige mindre samvetsgrann, krossar hjärtan, slår den tappre till marken, upprättar den svage. 
<sec/>
Såsom efterromantiker och kulturmänniska kunde han ej tillskriva en rå naturkraft en sådan makt mitt i det bildade samhället, därför stannar han ännu undrande och tillbedjande. 
<sec/>
Däremot är han icke vilseförd av de urartades sjukliga sympati för den prostituerade kvinnan. Han hade av lång erfarenhet, vilken han även fann bekräftad delvis i den engelska läkarens (Lewis) nyss utgivna bok Samhällslärans grunddrag, väl insett att de prostituerade hade uppkommit genom naturligt urval. Under många och långa nätters samtal med dessa kvinnor hade han aldrig träffat en enda sentimental, en enda som sagt sig vara olycklig. Hans läsning av berättelser från Magdalenahem hade även lärt honom att nästan alla som blivit dragna från sin bana, med nöje återvänt till densamma. Och ingen enda av dessa kunde skylla på fattigdom då hemmet underhöll dem och skyddade dem. Av dem han själv träffat voro de flesta helt enkelt pigor som velat bli mamseller och slippa arbeta. Många lade ihop pengar och uppträdde sedan som gifta, andra suddade upp sin inkomst. Detta hans sannfärdiga framläggande av sina rön kallades nu hjärtlöst. Han ömmade icke för dem som icke voro missnöjda med sin lott. Detta hans fördomsfria behandlande av prostitutionsfrågan var närmast framkallat av det oväsen som federationen då börjat hålla. Intet sällskap av fruntimmer bildat har haft ett så oredigt program, och intet har så illa dolt sina verkliga avsikter. Att avskaffa prostitutionen? Vad vill det säga? Hindra en hel klass kvinnor att sälja sin gunst. Genom vilka medel? Att borttaga besiktningen! Detta vore ju att underlätta hanteringen; men hanteringen skulle ju hindras! Vad ville man, vad menade man? Förmodligen var denna rörelse ett kvinnans uppvaknande till medvetenhet om sitt val av den sämre delen, och nu ville hon dölja sin blygd och kasta skulden på mannen. Därmed börjar denna förföljelse av män som på gatorna enligt gammal sed tillfrågade misstänkta fruntimmer om de tilläto dem göra sällskap. Mången hederlig mans bana blev genom detta lömska tillvägagående bruten, och missbruken urartade, likasom i England, till ren spekulation, och de som icke ledo minst på affären voro de prostituerade. 
<sec/>
I arbetarfrågan intog författaren en reserverad, av de verkligt frisinnade kallad misstänkt, hållning. Såsom missnöjda ägde de hans sympati, men såsom fattiga, de enda fattiga kunde han icke fullt vara med dem, då det finnes mycket fattigare av andra samhällsklasser. Han hade också sett huru arbetarföreningens ledande män så snart de kommit upp genast blevo nöjda, och de hade tillochmed räckt en hjälpsam hand åt det konservativa lägret, ja till och med fjäskat med uppvaktningar för kungliga personer, varemot de å andra sidan begagnats såsom valkorporation och i religiösa frågor voro mer än reaktionära. 
<sec/>
Som han då ännu icke studerat arbetarfrågan avgav han icke något bestämt utlåtande, men slutar boken med ett löfte att han skulle undersöka den. 
<sec/>
I boken fanns bland annat en upptäckt på själslivets svårutforskade område. Han hade observerat att mänskor på samma bildningsgrad hade samma omdömen om samma saker, och att dessa omdömen förändrades med epoken eller generationen. Han låter därför hjälten sitta och läsa andras tankar, och trycker fram yttranden, omdömen, kritiker, ur deras hjärnor såsom om han arbetade med en lufttelegraf. Det var automatismen eller hjärnans viljelösa verksamhet hos flertalsmänskan han iakttagit, ehuru han ännu icke kunde giva formeln för den samma. Men med denna kännedom om omdömets relativa ogiltighet, slutade han att läsa kritiker om sina arbeten. 
<sec/>
– Vad bryr jag mig om vad bror Pettersson tänker om mina skrifter, sade han. Jag känner förut vad han på sin ståndpunkt är tvingad att tänka, och kände jag det ej, skulle jag kunna räkna ut det. För övrigt, han kommer ännu med gamla alnmåttet, medan vi redan begagna det nya metermåttet! 
<sec/>
Nog av: han slöt sig inom sitt hem med sina studier och tänkte varken på succé eller att fortsätta författeriet. – Jag har sagt mitt ord, nu har jag intet mer att tillägga. Härtill kom att han genom att läsa Zola fann sig alldeles överflödig. – Det är ju tryckt redan, sade han, varför skulle jag då skriva det? 
<sec/>
Samtidigt inträffar en händelse som bildar vändpunkt i hans liv och som måste göra det i varje sund människas: han stod i begrepp att efter två års äktenskap bli far. Första vissheten härom mottog han med fruktan. Hur skulle han kunna mottaga och försörja ett barn, och huru skulle nu hans drömda ideal-äktenskap realiseras! Men snart vande han sig vid tanken, och den ofödde blev snart en personlig bekantskap, en kär gäst man väntade, och för vilkens framtida liv han ville kämpa. Hustrun som förut varit en kamrat fick en annan valör som moder, och det osköna i förhållandet, vilket redan låtit märka sig, försvann. Ett stort, högt gemensamt intresse förädlade förhållandet, gjorde det intimare, och väckte slumrande krafter till verksamhet. Denna väntans tid var skönare än förlovnings- och nygiftastiden, och den då barnet kommit den skönaste i hans liv. 
<sec/>
När han fick den nyfödda dottern i sina armar kände han att själen endast kan bli odödlig genom att överflyttas i en yngre kropp, och att utan barn livet är ett rovdjurs som bara äter andras utan att låta sig ätas. Men han erfor också en underlig känsla av att han var utblommad och gått i frö. Han var som barn på nytt i sitt barn, men själv tyckte han sig ha blivit gammal. Han var avsatt och hade redan efterträdaren i huset. Denna känsla av att vara gammal tog sig snart uttryck i hans författarverksamhet, på samma gång han ville ge, skänka bort, offra sig, flytta in hela sin själs bohag i de andras hem. För att göra en glädje åt modren, vilken nu började oroas dels över sin bana dels över barnets framtid, skrev han en pjäs för att hon skulle få en roll. Ämnet hade länge legat och handlade om ingenting. Det var en idyll som dock icke kunde undgå att färgas av vissa minnen från hans förflutna liv, dels syrsättas något av tidens tankar som lågo i luften. I Gillets Hemlighet förhärligar han tron, såsom den drivande kraften i livet, och han symboliserar den under det gamla tecknet korset, den götiska kyrkans korsform. Med barnets födelse hade han nämligen återfått känslan av livets relativa värde för individen, när det nämligen går mänskan väl, och barnets framtid gav honom en maning att arbeta för framtiden, så att hans barn skulle få det bättre med sina samtida, än han haft med sina. Hans uppfattning av kvinnan har undergått en märkbar och välgörande förändring. Han inser nu mycket riktigt att hennes enda och höga värde är att vara mor. På alla andra områden är hon överflödig, då mannen kan allt annat bättre än hon, och äger tillräckligt med krafter också, och hans typ av en sann kvinna är mönstergill. Det otäcka amasonideal som en sjuklig tidsström narrat på honom, har han lämnat, för att senare experimentvis återupptaga det och draga det ut i det absurdas konsekvenser, dit det leder. 
<sec/>
Pjäsen innehöll därbredvid en ny tanke (av Darwins tillverkning) rörande individens övergående och osjälvständiga liv i släktet, samt några antydningar om degeneration, där sonen ärver fadrens plats utan att ärva hans stulna meriter m.m. Som man icke går på teatern för att höra filosofi, så föll stycket, tyst och stilla som det kommit, men begrovs under lovsång av en del gamle, som i detsamma sett något mycket skönt, och ett löfte om bättring från den ryslige författaren till Röda Rummet, som i Narrens roll bett om ursäkt i fall han slagit för hårt! De verkligt frisinnade brummade, och talade om Svenska Akademien, och de låtsades tro att författaren predikat korsets gamla lära, där han endast lånat en poetisk bild från den gotiska arkitekturen. Oförklarligt föreföll dem hans angrepp på tvivlet och anbefallandet av tron, naturligtvis emedan de ej visste att han genom att författa detta stycke ville dikta bort ur sig sitt tvivel, såsom skadligt för hans framkomst i världen och nöden tvingade honom att stanna vid ett program som det kallas, det vill säga en tillfällig dumhet, om vilken han dock visste att den i morgon skulle bli hälsad som det absolut förnuftiga. 
<sec/>
Emellertid hade pjäsen en icke alls åsyftad verkan; den lade balsam på såren som Röda Rummet givit, och de framkomne förvandlade Röda Rummet till en litterär succé, eller också hade romanen även verkligen varit en sådan, fastän författaren icke fått något redigt begrepp därom, då hans umgänge var av den naturen att man knappast bestod varandra några artigheter. 
<sec/>
Under det bullret lade sig, ordnade han ett stort kulturhistoriskt material som under åren samlat sig under biblioteksarbetet, och under intryck av de beskrivningar av gamla tiders liv i Europas huvudstäder som på sista tiderna utgivits, upplade han planen till Gamla Stockholm. Det sövde honom att gå tillbaka till gamla tider och den omnämnda känslan av åldrighet bröt här fram, så att han tyckte sig sitta och berätta om den gamla goda tiden för sitt barn. Och när han såg tillbaka över sitt pinsamma förflutna, kom denna optiska villa att det låg så avlägset allt det mörka förgångna, under det att det närvarandes förgrund var idel ljus, hopp och kärlek. Denna illusion att han vid trettio års ålder var gammal framträdde så skarpt, att han till arbetet under händer lät avrita föremål från sin barndom såsom antikviteter, vilka vid korrekturläsningen måste kasseras emedan de voro alltför nya. 
<sec/>
När han så planerat arbetet och skrivit halva första häftet, blev han trött och sjuklig av överansträngning och måste engagera en medarbetare, varefter Gamla Stockholm så sakta utkom under loppet av två år; men innan sista häftet gick ut hade han redan kastat sig in i en ny strid. 
<sec/>
Under det han satt fördjupad i studiet av gamla tiders liv hade samtidens rörelser gått honom något förbi. Han hörde visserligen buller, men han lyssnade ej så noga till det. Sålunda fick han höra om en student i Uppsala som uppträtt och förkunnat nödvändigheten av folkökningens frivilliga inskränkning hos den fattigare klassen. Som samma fråga några år förut behandlats av Bergstedt i Samtiden med åtföljande polemik där den fint bildade mannen blivit skamlöst behandlad, och som Johan nyss läst Samhällslärans Grunddrag där ämnet var uttömt lade han kivet till handlingarna. 
<sec/>
Oväsendet efter Röda Rummet hade knappt tystats ner, förrän ett nytt uppstod om Dockhemmet. Johan gick ej på Stockholmspromenad på 1730-talet; Högtiderna Jul och Påsk; Gatmusik och Folknöjen; Barn och Ungdom; Gillen, Skrån, Gesällskap; Slangord och Bångmål; Sägner och Skrock; Flora och Fauna; samt skrivit med i kapitlen: Gratisnöjen; Farsoter; Gatans ryktbarheter; Ordenssällskap och Klubbar; Kommunikationer; Polis. Av de 222 i boken förekommande illustrationerna har Strindberg framdragit 193. teatern, och ville icke läsa pjäsen emedan han fruktade starka intryck av litteratur därför att han visste en författare sedan så lätt sammanblandar läst och levat. Så mycket fick han reda på att stycket försvarade skilsmässa, och därmed var han naturligtvis nöjd. Men om han vetat på vilka villkor, skulle han kanske genast ha rest borst. Nu kom han ej att läsa Dockhemmet förrän två år senare. Vad var nu Dockhemmet? Kanske helt enkelt upptäckten att kvinnan var mannen moraliskt och intellektuellt underlägsen. Det var gott och väl, men skulden sköts på mannen därför att man på forskningens dåvarande ståndpunkt trodde att kvinnan vara underkuvad av mannen, vilket sedan befunnits vara falskt. Följden av den upptäckten blev ett nytt misstag, nämligen att man inbillade sig höja kvinnan till mannen genom att vilja giva henne samma uppfostran som mannen. Rätteligen skulle nu den kvinnliga uppfostran reformerats i riktning att kvinnan uppfostrats till hustru, mor, barnasköterska och ekonom, så att icke männen nödgades lämna sitt hus, sin ekonomiska välfärd, sina barns uppfostran åt halvbildade dockor med eller utan studentexamen. Men nu var rörelsen i gång och kvinnan som skulle tuktats för hennes samvetslösa skötande av sina husliga plikter blev martyr och alla ungherrar gräto över Noras sorgliga lott i livet. 
<sec/>
Pjäsen är sjuk såsom dess författare och mottogs med tystnad först, tills damerna och ungherrarne hunno blåsa upp storm. I det starka, realistiska, osentimentala Berlin, blev den utskrattad. Men i Norden vann den genom skickliga och nitiska bearbetningar terräng, så att till och med en så klarsynt man som Georg Brandes blev duperad. Omedvetna eller medvetna könsimpulser verkade så sakteliga att Nora, hustyrannen, förfalskerskan blev frikänd och Helmer, den älskande, hederlige mannen blev dömd. Och den klara logiken blev bländad på båda ögonen av rampskenet och skådespelerskan. Och så kommo blåstrumpornas långa svärm och plockade buljongsben efter den stora slakten på mannen. 
<sec/>
(Vi återkomma till ämnet längre fram!) 
<sec/>
Samtidigt med Röda Rummet hade revolverpressen blivit introducerad i Sverige. Framtiden skall kanske kunna göra en studie över de hemvändande Amerikaemigranternas inflytande på svenskt kulturliv. Friheten som i Amerika blivit ett anarkistiskt tyranni med omväxlande envåldshärskare, hade icke passat de svenska utvandrarne, som med en annan historisk utveckling genom europeisk medeltid och chevalerie fått sina begrepp om den svagares rätt något starkt invuxna i benstommen. 
<sec/>
Kampen om ställningen blev dem i Amerika svår, men de hade lärt metoden: hugg för dig, här är ingen som bjuder, och devisen gå på, så bli de andra rädda hade de gjort till sin. Hemkomne till sina försagda landsmän skulle de naturligtvis segra. En sådan hemkommen lyckades nu för en tid att med skräckvälde hålla allmänheten till sitt förfogande. Mannen uppgavs hava börjat sin bana såsom »avskrämmare» åt tidningen Fäderneslandet, en befattning som bestod i att av syndare som råkat i polisen för ordningsmål eller fylleriförseelser avskrämma en summa pengar för notisens undertryckande, en utlovad åtgärd som icke alltid vidtogs. Vid sin sida hade han som krönikör en av Johan sedan hans tidningstid bekant personage som av kamraterna öppet kristnats till »skurken». Tidningen kom till stånd och var en kombination av fransk sensation och skandal med tidsenlig gudsnådelighet, artistskvaller och kabaler, samt innerst soldad av en penningfirma. För att bli berömd måste man antingen betala eller söka revolvermannens personliga umgängeskrets, vilket icke var något lockande, helst han utövade sitt skräckvälde på källarmästare och restauratriser, hos vilka den obetalade räkningen blev liggande. 
<sec/>
Allmänheten häpnade först över den otroliga djärvheten i uppträdandet, började skratta, och slutade med att böja sig, betala och begagna den till allmänt bruk sig upplåtande. Exemplet var givet och med åttiotalets ingång hade svenska tidningspressen inträtt i ett nytt skede. De konservativa tillägnade sig metoden och därmed hade revolverpressen framkallat reptilerna. 
<chapter/>

<chaptername>Kap. III.</chaptername>

<chaptername>Nere och Oppe igen.</chaptername>

<chaptername>(1881.)</chaptername>

<sec/>
Historien, den skrivna, må man icke tro vara en framställning av det förflutna sådant det verkligen förflutit, ty huruledes det förflutna såg ut, vet ingen fullt exakt. De objektiva forskarne som de kallas, taga dokumenten och referera; men de undankomna dokumenten (papper och pergament äro förgängliga), de undanskaffade dokumenten, som kanske skulle ge saken en annan belysning de kunna naturligtvis icke refereras. Till de mest pålitliga dokumenten räknade man i alla tider, och eget nog icke minst i våra dagar egenhändiga brev. Han har så själv skrivit, säger man och därmed är saken bevisad, men endast i det fallet att brevet fäller, enligt domarens förutfattade mening; friar det, så lägges det undan eller anses lögnaktigt. Nu finnes i de mänskliga själarnes samliv en tvungen tendens till anpassning, utan vilken samliv vore omöjligt. När man talar vid den personen jämkar man något litet till hans förmån, när man talar vid en annan gör man ett medgivande till hans, och gjorde man icke det utan sade hela meningen, så skulle samtalet sluta med att man spottade varann i ansiktet och gick för att aldrig mer träffas. Dessa nödtvungna jämkningar hava givit mänskorna rykte för att vara falska, och man behöver endast bevittna en brytning mellan vänner framkallad genom en tredjes skvaller för att få höra huru skiftande omdömen samma person kan ha om samma sak. Vid brevskrivning där man måste vara försiktigare är denna anpassningstendens ännu större. Vad man kan säga åt en säger man icke åt en annan, och till en tredje måste man sänka sig för att bli förstådd, till en fjärde måste man sträcka sig på tå för att visa att man hinner upp, och för en femte måste man ligga på knä för att tigga om en nåd. En nyare psykolog har till och med upptäckt att den brevskrivandes stil (handstil) omedvetet anpassar sig efter dens man tillskriver i synnerhet om korrespondensen är flitig. Brev äro sålunda medelmåttiga historiska dokument. Andra dokument med större auktoritet äro lagar och kungörelser. Men lagar hava det fel att de antingen först frampressas av hävd, eller att de överleva sig och ha förlorat tillämpningen när en ny inträder. Lagen anger därför icke exakt folkandens nivå för epoken utan är ofta över, ofta under. Regeringshandlingar eller registraturen anses såsom de mest pålitliga av alla dokument, men de uttrycka antingen endast den regerande personens vilja, eller röra de statens yttre förhållanden till främmande makter, eller territoriets historia, berör sällan det inre och djupare i nationens liv och äro icke källor till annat än statshistorien. Objektiv historieskrivning kan därför icke finnas, helst något objektivt subjekt icke finnes, genom vars uppfattning de yttre händelserna kunna passera utan att bli färgade av individens och epokens påtryckta åskådningssätt. Historien blir därför endast den tidsperiods historia under vilken historien skrevs. Men nu tilldelar man epitetet objektiv åt de historici som skrivit efter epokens genomsnittsuppfattning och därför icke avvikit från normalen som flertalsmeningen äger från en föregående period. 
<sec/>
Vid slutet av sjuttiotalet hade en ny Svensk historia börjat utgivas och är bekant under namnet Linnströms Historia. Att den fick bära och ännu bär förläggarens namn är rätt eget. Att initiativet utgick från en förläggare var varken ovanligt eller förringande och hade icke något inflytande på arbetets beskaffenhet, om ej till dess förmån, då på dess illustrationsavdelning offrades mycket arbete och kostnader, dem författarne aldrig kunnat bära. Linnströms historia hade tillämpat arbetsfördelningens och associeringens principer, och boken kom ut med mycket buller och mycken pretention. Första delen var livlös av hopvräkt material, polemik i arkeologiska frågor, redogörelser för nyare detaljupptäckter och inbördes beröm, varför allmänheten höll den ifrån sig. De övriga delarne följde, skrivna av unga docenter mest, som gåvo ifrån sig professorernas föreläsningar och kollegier utan ett spår av självständig uppfattning eller forskning. Avskrivningarne både av fakta och omdömen voro stundom skamlösa, men det gjorde icke så mycket då bolagsmännen själva bestodo varann kritiken. Texten var ett skolgossearbete. Det var signaturtidevarvets stora kraftansträngning att visa sin oförmåga, men de äldre historieskrivarne hade ingenting att säga illa om trogna och tacksamma lärjungar, och de yngre hade ingen talan. Boken hade sålunda all utsikt att lyckas, men allmänheten vägrade, ty det tycktes som massan denna gången vuxit om sina unga lärare. 
<sec/>
Det är då som ett annat företag i samma riktning kommer till stånd, också på en förläggares initiativ. Författaren till Gamla Stockholm, som dokumenterat sig såsom kulturhistorisk forskare, tillspörjes om han ville efter mönstret av Scherrs Germania skriva En populär Svensk Kulturhistoria. Idén tilltalade författaren, men han förbehöll sig full frihet att avvika från Scherrs divansbok, byggd på tysk patriotism efter 1870 års krig. Friheten beviljades och företaget grundades. Nu är att märka det författaren hade gjort alla förberedande studier själv i bibliotekets samlingar, även sökt igenom arkiv och därunder upptagit vad andra lämnat, icke därför att det var värdelöst utan därför att de icke från deras ståndpunkt hade användning för det. Han var sålunda mer än vuxen företaget, då han endast gav sig ut för att ge en populär bok, till vilken uppgift man vanligen icke sträcker pretentionerna längre än till ett flyktigt begagnande av andras samlade material. 
<sec/>
Ett par månader använde han nu att söka överskåda materialet och i sitt rum samla alla de källskrifter som behövdes. Därpå skulle det ordnas efter en princip, ställas in i tidsenlig belysning, sättas i ett enda sammanhang såsom länkar i en utvecklingskedja. Svårigheterna att finna ett förnuftigt sammanhang tränga sig nu på, och tvivlet om där verkligen fanns ett förnuftigt sammanhang stiger upp, upplösande, förvirrande. Fanns det, och finns det i historien ett sådant, fastän han icke kunde se det? frågade han sig. Kanske det endast här var ett »efter vartannat» och icke ett »i följd av». Var icke historien ett nyckfullt sammelsurium, en cirkelgång? Hade icke kulturer uppstått och förgått, samhällsformer uppträtt och försvunnit, religioner växlat, och mänskorna ändå förblivit lika okloka och olyckliga? Säkerligen hade de som förr trott sig se ett sammanhang endast förnummit sin tankeapparats ordnande begär att ställa saker i kausalsammanhang, och där fenomenen icke ville passa in, utelämnades de. Världen regerades nog av slumpar, om också av nödvändiga slumpar, vilka ej skulle inträffat, om de icke varit betingade av nödvändigheten. 
<sec/>
Så tänkte han övergiva hela arbetet, men i sista stunden beslöt han lägga åsido den »telluriska synpunkten» och anlägga en mindre sådan. Hittills hade man sett historien såsom frambragt av mer eller mindre starka personliga viljor ställda upp och understödda av intressen, man hade sett försynen regera ödena genom gudavalda människor, och man hade fått historien skriven av de gudavaldes privilegierade. Nu skulle en man från de nedre klasserna hålla räfsten, nu ville en oprivilegierad skriva historien sådan den tett sig nerifrån och man skulle se huru underbelysning verkade på de monumentvordna historiska personligheterna. Att detta nu en gång skedde var icke alls illa, och överdrifter måste botas med överdrifter, men sanningen kom han kanske knappt närmare än de andra. Huvudfelet i hans metod blev med nödvändighet det att han överskattade de härskande lagarne, och underskattade personligheten. Men när nu föregångarne ensidigt framhållit personligheten såsom verkande orsak på världshändelserna, råkade han underskatta den. Vidare måste han vara vacklande, då han ej kunde fasthålla synpunkten, emedan han hade flera sådana att välja på, och under arbetsfebern tittade en och annan gengångare från kristendom, romantik och barnauppfostran fram. Mest nedtyngde honom hans rikedom på material, och hans huvud som var varmt ännu av biblioteks- och upptäcktsvärmen kunde ej nog skilja på vad som var av vikt för sig och av vikt som fynd. Härigenom belamrades arbetet av oviktiga detaljer och småsaken tillmättes en ibland alldeles för stor betydelse. 
<sec/>
Yttre omständigheter inverkade även ogynnsamt på arbetet, såsom det hätska mottagandet och förläggarnes därav förorsakade skrämsel då deras ekonomiska existens hängde på utgången av ett företag i vilket mycket stora summor voro engagerade. Mottagandet var egentligen oväntat, ty han hade gått helt lugnt till företaget, och med omedveten naivitet skrivit ner de värsta anfallen på det bestående. Detta hans lugn hade han förvärvat under de senare årens umgänge med det härskande partiet, med vilka han samtalsvis kalfatrat allt gammalt aktningsvärt. Sådana tvivlare fann han ända högt upp, och han tyckte sig bara uttala de bildades mening när han slog ut sitt första häfte. Intressena voro ännu icke hotade och partierna ej bildade, så att man levde gott tillsammans och vågade säga vad man tänkte. Sålunda hade han ju hembjudit Röda Rummet som följetong till Posttidningen, och fått igen den av redaktören utan ondska, endast med förklaringen att den icke passade för tidningen. Vilken oerhörd omedvetenhet låg icke i detta! Vidare hade anmälan med det famösa angreppet på Geijer blivit företett för en äldre tjänsteman vid en av de lärdaste institutionerna. Denne hade endast funnit anfallet något för mycket larmoyangt, hade en anmärkning på stiliseringen, men eljest ingenting att stryka. 
<sec/>
När boken kom ut, mottogs den väl av själva Allehanda, berömdes till och med såsom av behovet påkallad o.s.v. Man hade icke där heller sett vari faran låg. 
<sec/>
Vem upptäckte då att det fanns en fara där? Var det icke bolagsmännen i Linnströms historia månne? Det låg ju mycket nära till hands att framkasta en sådan beskyllning, men den framkastades icke, och det vore kanske kortsynt att vilja uteslutande tillskriva den lilla egennyttan, eller avunden över att en annan gjort vad de trott sig vilja göra. Att den ingick med är säkert, då en av Linnströms historici öppet säger åt förläggaren att författaren till Svenska Folket förstört affären för dem som skulle vilja komma efter! Materialet låg ju färdigt och var vars mans egendom, idén låg i luften, varför togo de ej den? Och icke gjorde han något bönhaseri då han ju numera såsom biblioteksman, medaljerad forskare och i intimt umgänge med de lärda auktoriteterna av dem var upptagen såsom skråbroder. Nej det var nog den då vaknade reaktionen som börjat med sina nyförvärvade kejserliga bundsförvanter och släktingar visa tänderna och som nu ville statuera ett exempel eller pröva sin makt, men det var nog också vedergällningen (eller hämnden) för Röda Rummet som passade tillfället. 
<sec/>
Anfallen voro som sagt oväntade, ty huru kunde man bli så vred på en oskyldig bok, vilken endast gav sig ut för att vara en sedehistoria och ovetenskaplig till. Han hade ju varken kallat den Svenska Folkets Historia, eller Svensk Kulturhistoria, och dessutom angåvo de lätt och fritt behandlade illustrationerna att här var frågan om ett populärt arbete. Det var sålunda icke hederligt att anlägga strängare måttstockar och att döma arbetet från en vetenskaplig synpunkt. Men även när man kom från den sidan råkade fienden hugga i sten, ty de voro okunniga, komplett ovetande i kulturhistorien, som de aldrig studerat, och de måste sålunda tillämpa sitt föråldrade lilla vetande i den politiska historien på hans kulturhistoria. Uppriktigt sagt fanns det ej mer än tre personer i hela riket som kunde bedöma arbetet, men de tego. 
<sec/>
Boken i sig var icke ett sådant misstag som Afzelii sagohävder. Detta arbete uppstod nämligen under en period då man med en annan överdrift sökte nere hos lantbefolkningen spår av kulturen i dess renaste form, men endast träffade avlagda kläder från herremännens slott och dåliga översättningar av de lärdes skrifter, varförutom Afzelius i tidens dyrkan av det personliga sökte historien i anekdoten (likasom Held och Corvin). 
<sec/>
Angreppet på Geijer var fullt berättigat men kunde varit längre och mera motiverat om det hört till saken. Geijer är en äreminnesförfattare, ett barn av Den Heliga Alliansen, och såsom tillhörande en absolut steril epok, den där står utom utvecklingskedjan, kan det unga släktet utan att beskyllas för otacksamhet mot sina föregångare, helt enkelt stryka ut honom. Att han på sistone, när det var för sent fick upp ögonen för franska revolutionens fruktbara verkningar var icke mer än en blygsam skyldighet av en så firad man. Hans avfall var icke så farligt menat och han fortsatte ännu att dyrka Karl Johan, efter som före, samt såg, efter avfallet, i den konstitutionella monarkien idealet av statsform. 
<sec/>
Som historiker är Geijer obetydlig. Lagerbring, Dalin, Botin, Carlson, Malmström ha skrivit bättre krönikor och Fryxell mycket bättre populärhistoria. Fryxell har till och med i Frihetstiden höjt sig till en Macaulays konst och grundliga forskning. Detta vågar ingen säga i år, men om tio år kanske det står i litteraturhistorien. 
<sec/>
Geijer var en Uppsalastorhet, en kotteriman, en lettré, en dilettant men icke en lärd och icke en filosof. Som forskare beröms han av Hellstenius för sin snabbhet i tillvägagåendet, då lustigt nog samma anekdot som förklenande lokaliserats på Fryxell, av Hellstenius användes berömmande på Geijer. Denne berättas nämligen i Företalet till samlade skrifter ha på en förmiddag genomgått flera års registratur i arkivet, vilket om Fryxell berättat blir ett bevis på hafs. Eljes är Uppsalaanekdoten om Bibliotekarien Schröder mera bekant. Denne som forskade åt Geijer gick nämligen omkring och berättade huru långt »de» kommit på sin historia. 
<sec/>
Det ligger något ofullgånget i Geijers person såsom i hans historia. Han börjar Svea Rikes Hävder 1825 och utger endast en del, hednatiden. Så är det slut. År 1832 börjar han på nytt, då med Svenska Folkets Historia och slutar fyra år senare med Kristina, under det dock han ännu lever i elva år. 
<sec/>
Hans poesi är nästan underhaltig, hans musik medelmåttig, hans filosofi tysk, och hans statsvetenskap engelsk och fransk. Han förefaller vara typen för en svensk storhet – en bildad dilettant och därför blev han även så stor. 
<sec/>
Han var reaktionens förnämsta talang och därför höjdes han upp till en fana. Det var därför en besk plikt av en ny generations man att först rycka ner den fanan, och att han siktade rätt den gången det fick han snart märka. 
<sec/>
När han nu satt ensam i stormen bedövad av så mycket buller förvånades han först över att ingen trädde upp till hans försvar; så barnslig var han verkligen, att han trodde mänskor skulle vilja blottställa sig för en åsikt. Men häpen blev han då han fick bland förföljarne se sådana som i dagligt tal uttalat ungefär samma meningar som han. Så naiv hade han blivit av allt prat han efter Röda Rummet fått höra om huru snälla och hederliga människorna voro, huru orättvist och hatfullt han skildrat dem. – Du skall skriva med kärlek om oss, när vi piska dig, du ska vända ryggen till när vi komma med käppen; ungefär så hade man framställt sina blygsamma anspråk på hans penna. Nu fick han se huru de kärleksfulla narrat honom, och han rustade sig till revansch för att visa till vilket vidrigt hyckleri samlevnaden tvingade mänskan sedan nävrätten upphört. 
<sec/>
Att stå ensam om en mening utan parti eller opinion bakom sig medför sensationer som kommer en tvivla på individualkaraktärens tillvaro. Han kände sig som om hans person var utplånad, hans jag annullerat, som om han var död. Endast som länk i en kedja kunde han förnimma sitt jag, utom den fanns han ej. Är det underligt då att opinionens makt är så stark huru dum än opinionen kan vara. Den går fram som en stormvind, och de starkaste böja sig undan först, men följa sedan, viljelöst. Därför är andarnes kamp om att få göra opinionen eller suggestionen kanske mera hemsk än kropparnes om motsvarande fördelar. Det finnes mycken likhet mellan denna strid och kampen om honan: det gäller vem som skall få nedlägga fröet till ett kommande; det ingår även ett moment av kampen om makten, ty den som har väckt en opinion har ett parti och alltså makt. Han var slagen ohjälpligt. Då kommer som en signal om undsättning nyheten om att hans famösa ungdomspjäs Mäster Olof hade gjort ett starkt intryck på första representationen, och att man hade jublat åt vissa ställen som kunde ha avseende på hans nyss tillbakaslagna angrepp. Han var själv sjuk vid tillfället och kunde ej närvara, men succén ansågs så avgjord att lyckönskningar och frontförändringar strax läto märka sig. Hade han nu lyckats väcka denna opinion eller fanns den förut? Den fanns där hos de unga, som han ej kände; och att de tegat under den föregående stormen berodde därpå att de ej ännu hade någon talan. Han vaknar åter till liv och känner sig vara någon; själen tar igen sin spänstighet, sväller ut, och förnimmer sig med välbehag. 
<sec/>
Samtidigt kommer inom hans trånga umgängeskrets några unga män, som sedan blivit mer eller mindre bekanta under namn av Unga Sverige. För honom representerade de den blivande opinionen som en gång skulle bli majoritetens, och bakom dem anade han ett annat släkte än det ur vilket han stigit fram. Men de hade meningar som voro honom delvis främmande. I vissa avseenden fann han dem tillbaka, i andra så långt åt sidan, (han trodde ej det var framåt riktigt) att de ej förstodo varann. Sålunda hade de kvar nationalhelgon såsom Bellman, och hans anfall på Geijer voro de ej med om. Ibsen, den konservative som skrivit De unges Forbund besvuro de hel och hållen, okritiskt, och för de ryska nihilisterna svärmade de. Det är nu också från dem han får höra om det blivande samhället, eller socialiststaten. Denna senare tilltalade honom ej, emedan han fann den gå rätt emot lagen om differentieringen som ju just var utvecklingens grundval. När de då svarade att differentieringen just genom socialismen skulle komma till sin rätt, ajournerades frågan såsom liggande för långt i framtiden. De voro alla ateister. – Hur man kan leva utan Gud, och hur kan man tro på lagar och utan lagstiftare, var Johans invändning. Och hur kan man stå ut att leva ett så uselt liv utan hopp om ett bättre kommande? Hur kan man tro på utveckling och ändock anse personlighetens vara tvärt slut med kroppens död? – Därpå svarade de, att livet självt var sitt ändamål och personligheten fanns ej annat än som led i släktet, och odödligheten endast existerade i fortvaro i släktet. – Detta var Johan såsom romantiker och individualist ett hårt tal, ty hans eget liv hade tyckts honom så otillräckligt och hans barn voro ännu så små att han ej kunnat märka sin själs fortvaro i deras. De voro därtill anhängare av den fria kärleken, så att de ansågo en gift man ej ha rättighet vara svartsjuk på sin hustru eller ens fordra trohet av henne. De förbisågo nämligen att hustrun kontraktsenligt förbundit sig vara mannen trogen då han åtog sig de barn hon födde, men det var så liberalt att predika den underkuvade kvinnan den tiden, att de rysligaste logiska bockar fingo passera. Troligen ha de som nu äro gifta av de unga männen blivit mera konservativa i den frågan. 
<sec/>
Vad Johan saknade hos dem var känslighet för mänskligt lidande, eller frånvaro överhuvud av sentimentalitet. Det var idel lagar som styrde världen och förnuftets tidevarv var nu kommet. Känslorna voro rudiment från djur och barn, och skulle läggas igen såsom hinderliga för det rena tänkandet. De älskade icke musik och dans, kunde icke leka med ord och tankar eller som det kallas skämta. Däremot uppskattade de njutningarne mat och dryck, och nekade icke köttet sitt. Johan var nog med om det också, men han kände att de voro en annan tids barn än han. Därför sade han ofta profetiskt: om fem år är min tid ute och min roll blir att malas mellan den gamla och den nya tiden. Jag är övergångsmänskan och som sådan får jag aldrig opinion! – 
<sec/>
När han tänkte över sina umgängesvänner, i vilka han såg framtidens män undrade han ofta om de verkligen voro så långt framom. Voro de icke också ättlingar i rätt nedstigande led av den reaktions- och idealistepok som fött honom? Hade de på tio års mellanrum kunnat frigöra sig från tidevarvets själssjukdomar? Kunde den nya människan skapas så hastigt, och voro de icke underkastade samma lag som han att i ungdomen ha insupit alla de olikartade luftströmmar som blåsa hit och dit. Hade icke många av dessa fläktar kommit stötvis från äldre åskådningar, hade icke dunster ur gamla gravar också anstuckit dem. Mode-teorier, försöks-åsikter, konjunktursmeningar susade ju omkring öronen, och ungt sinne, hett blod, oreglerat könsliv kunde nog töckna om skarpare förstånd än deras. Sålunda observerade han hos dem även ett litet drag, som antydde antingen sjuklighet i känslan eller fångenskap under en mode-liberalism. De voro överdrivet ömtåliga om djur, under det de voro mindre känsliga för mänskors lidanden. Johan plågade aldrig djur, men ägnade dem icke heller några särskilda omsorger. De funno jakt vara brottslig. Denna ömhet som betydligt framträtt i våra dagar har uttytts olika. Några ha däri sett ett sjukdomsfenomen och en berömd fransk dårhusläkare opptager det såsom ett tecken på degeneration, neuropati. Andra ha tolkat det såsom en känsla av släktskap till de lägre organismerna väckt av den transformistiska världsåskådningen. Därmed må nu vara huru det vill, men djurvänner ha oftast iakttagits såsom elaka mänskor, och starka egoister, och när en mänska flyr andra medmänniskor för att ingå ett lömskt förbund med en för detta varg, så är hon bestämt icke snäll. 
<sec/>
Emellertid, i en punkt var man enig: samlat anfall på den gamla samhällsformen. Den kommande kände man ej, och den talade man ej om. Så långt gick det bra, i synnerhet som man proklamerade sig som forskande och oupphörligt varnade för att binda sig vid ett program, då man ju förut visste att dagens sanning blir morgondagens lögn. Johan lutade dock mest åt de ryska nihilisternas rivningsmetod och ville att man bara skulle riva och sedan låta naturen verka. 
<sec/>
Efter framgången med pjäsen räcktes åter försonande händer, böjdes åter ryggar och man vinkade honom uppifrån till ärans och guldets tempel om han blott ville kläda sig i oskuldens vita dräkt. Ett ögonblick, när han såg alla dessa arvfiender böja sig för den makt han med opinionen hade till sitt förfogande, lät han åter narra sig, och trodde att de voro så ädla i sina hjärtan dessa som kommo för att hylla eller värva, att han på allvar trodde att de hade kärleken i hjärtat. Framgången gjorde honom vek och diktarminnen från hans nyss uppgrävda ungdom trängde fram. Han rensar sitt skrivbord från böckerna och skriver på fjorton dagar ett sagospel, vars filosofi är den: att livet är gott och livet är ont, mänskorna mera oförståndiga än felaktiga, och kärleken det högsta. Men stycket lades undan för att långt senare spelas och kom sedan lägligt nog fram två år senare, som en anakronism och en konjunktur på samma gång. 
<chapter/>

<chaptername>Kap. IV.</chaptername>

<chaptername>Hämnden.</chaptername>

<chaptername>(1882.)</chaptername>

<sec/>
Varför begagnade han nu icke sin framgång och lät det förflutna vara glömt? Varför gjorde han icke nu sin kompromiss och inträdde åter i samhället, som så ädelt räckte honom handen? För några år sedan, då han ännu icke kände mänskosjälens mekanik, skulle han med handen på hjärtat ha svarat: därför att han icke ville svika de förtrycktas sak, icke vara sin fana otrogen, och mera dylikt. Nu kan han säga det sannare, om ock icke så vackert: han gjorde det därför att hans passion att upptäcka villfarelser var starkare än hans förstånd; därför att hans ras-hat låg i blod och nerver; därför att hämnden för sina och sin klass oförrätter gjorde honom större njutning för stunden än en medling, som skulle snart göra honom till en föraktad herretjänare; därför att hans hjärna en gång var monomant inställd i forskningen efter samhällets fel; enklast: därför att han icke kunde annat. Hans bana var med nödvändighet utstakad i blodsarv, temperament, samhällsställning: kort och gott: det var ingen dygd, det var en naturnödvändighet. 
<sec/>
Skulle han nu hoppas få »de andra» att med handen på hjärtat avge samma bekännelse, alla dessa som tro sig arbeta för andras väl, då vore det rent spel, men det får han ej de andra till icke därför att de ej kunna vara lika sanningsälskande, utan därför att de ej upptäckt sitt självbedrägeri, och det rå de inte för. Här svarar man: efter sig själv dömer han andra! – Javäl, han var strängast mot sig själv, gjorde rönet på sig, men så prövade han det på hundra andra han kände och han fann att de måste innerst vara lika danade; och så läste han uppriktiga och skarpsinniga forskares rön på själens natur och han fann utslaget bli detsamma. 
<sec/>
Han skulle angripa samhället, men efter tidens sed gick det ej an att göra det larmoyangt eller filosofiskt, ty då kunde han falla såsom han föll på Svenska Folket, då han givit sig ut på öppna fältet, där en nyare och upplystare tids krigskonst aldrig förlägger en drabbning. Han valde därför satiren, den personliga, som i alla tider varit en erkänd och tacksam diktart och som icke minst varit använd av de bildade klasserna för att håna eller avsnäsa packet. Såsom förebild valde han Grenville Murrays Les Hommes du Second Empire. 
<sec/>
Utkommen på landet sätter han sig till verket. Frisk av havsluft, bad och idrotter; modig av senaste framgången, övermodig av vännernas meningstöd var det en lätt sak att komma åt saker, institutioner och personer, men att märka offentliga personer, vilkas offentliga verksamhet tillhöra offentligheten. Men nu skulle han visa deras enskilda verksamhet, deras enskilda liv i kontrast med deras offentliga och så gick han in på det. Detta var nödvändigt, men icke klokt. Orättare än andras kalfatrande av hans enskilda liv var det ej, men lika orätt ändå. Sedan han förut på annat ställe erkänt detta, kan han också till sin berömmelse säga att han var mycket skonsammare än de, och att det personliga för honom var bisak. Boken Det Nya Riket innehåller så många tidsbilder, så många överblickar över samtidens inre liv, och så många upptäckter på samhällslivets område att den icke behövde hemfalla under den rubrik som åsattes den i Sverige, och att den icke levde och spelade sin roll på personligheter syntes därav att den i Finland där man ej kände de åsyftade individerna av den mest bildade kritiken räknades in bland »Sveriges bästa satiriska litteratur». 
<sec/>
Dagen innan boken kom ut, satt författaren i en segelbåt med sina vänner ute på Värtan. De hade tryckarken med sig och läste. 
<sec/>
– Men att du vågar trycka detta! utbrast en, som eljes icke var räddhågad. Det här får du igen! 
<sec/>
– Naturligtvis, svarade författaren; lämnar jag härmed var och en frihet att dikta alla brott och laster på mig, men jag har också annullerat verkan av deras dikter. 
<sec/>
– Är du säker på det? 
<sec/>
Han funderade ett ögonblick och svarade sedan: Säker? Nej, det är sant, det kan jag icke vara! Men jag ville icke ha det ogjort ändå! 
<sec/>
I den stunden tänkte han på sin hustru och sina barn, och han såg »ängeln med kalken», men han såg också revolvermannen, och »skurken», och alla andra forna vänner, som lyckan kommit honom att skjuta förbi, och som nu skulle räcka upp händerna för att ta emot honom när han röcks ner till dem. 
<sec/>
Skottet gick av och med bekant verkan och förutsedd påföljd. Men det vägde länge innan man var klar med om det var en succé eller ej. Det skrattades, och det var en favör för författaren. Men så kröpo alla heliga fram, och tvådde sina händer, till och med yrkesgycklarne, som i åratal ritat av personer både fram och bak för ett lumpet löjes skull som förföljt små värnlösa enskilda för en misstänkt kvickhets skull, korsade sig och togo munkkåpan. Det var ömkligt! 
<sec/>
Slutord: satir är lika berättigad varifrån den kommer, och när författaren till Nya Riket gjorde sin så frånhände han icke andra rätt att göra sin. Han har därför lyftat sin hatt för de andras försök i genren och han gör det ännu en gång! 
<sec/>
Efter att ha tagit itu med verklighet och samtid, överfölls han av en obegriplig längtan att glömma densamma och dränka sig i en diktad och förgången värld, och på samma gång säga farväl till romantiken. I pjäsen Herr Bengts Hustru hånar han med lätt hand kvinnans grillerfyllda föreställningar om äktenskapet såsom den absoluta sällheten och söker sätta ner de oskäliga fordringar på den äkta mannen som Ibsen uppställt i Dockhemmet. Mot bättre vetande blir han nu av romantiska recensenter hånad såsom romantikus, vilket han ju ej gav sig ut för då han belog romantiken, och om han varit det hade ju det bort räknas honom till förtjänst. Stycket föll – för hämnden. Hämnd mot hämnd, det var riktigt, men i stället för att slå igen skulle man ju enligt ideala teorier vänt andra örat till, men det gjorde man inte och därför blev författaren fullt förvissad om att det bara var skämt det där med kärleksmetoder och efterkrav på kristliga örfilar. 
<sec/>
Men hämnden (den objektiva) antog andra råare former, och var inte alls ädel. För att komma rakt ifrån hela verkligheten, som nu var trist efter nederlaget på scenen och efter avståendet av allt socialt anseende, flyttade han slagfältet tillbaka till förflutna tider, även för att visa det han ej bara ville åt personer. I Svenska Öden behandlar han alla samhällsfrågor som han snuddat vid i satirerna, men naturligtvis utan åsyftad verkan. Man tog de granna papperna, men fluggiftet tog man ej. Det blev poesi. Detta var nu följden av försöket att skriva vackert och ädelt. De skälmarne hade sålunda narrat honom in i säcken en gång till och nu tänkte de knyta igen och hamra honom till tystnad. Han såg snart att han hade låtit överlista sig, och han längtade åter till batalj. Luften hemma började bli tryckande, och oaktat han trodde sig vara för gammal att planteras om röck han upp bopålarne som sutto djupt, och så reste han utrikes. 
<sec/>
Men dessförinnan hade han tagit de falska änglarne grundligt vid öronen, och för att denna gång hålla sig över pamflettisternas nivå valde han versformen, och skrev sina Dikter. Medan korrekturet ännu lästes var han över gränsen. 
<chapter/>

<chaptername>Kap. V.</chaptername>

<chaptername>Paris.</chaptername>

<chaptername>(1883.)</chaptername>

<sec/>
Vuxna människors försök att byta om miljö genom resor äro icke lyckade. Även om man icke lämnat något kärt efter sig, icke äger en sten i ett fäderneärvt hus, icke en koka på en åker, även om man är glad att ha kommit ut ur en omgivning som var olidlig och om man som den vise för allt sitt med sig, så att man icke har den ringaste anledning längta hem, så har kroppen sin hemsjuka för sig. De finaste rötterna skadas vid omplanteringen, en annan jord ger en främmande näring, nya föremål ge nya tankar som kastas in i de gamla, och det blir slitningar, varunder själ och kropp lida. 
<sec/>
Han hade ställt färden till Paris. Den gamla attraktionskraften som drager allt till denna jordens medelpunkt hade även verkat på honom vid valet av plats. Det var likgiltigt vart han for; ty hans ändamål med resan var endast att ändra plats. I Paris hade han vänner av äldre datum, med gemensamma minnen från gladare tider med vilka han kunde uppfriska sig. I det trista tysta Passy tillbragte han hösten, vilken föreföll honom såsom ett par månaders ihållande tandvärk. Han bodde bakom Trocadéro och hade till promenadplats de öde arkaderna i det tomma palatset. Därifrån hade han utsikt över den stora staden som skrämde honom och tryckte ner honom. Inte en äregirig tanke överföll honom att han skulle kunna inträda som hjul i denna stora elektromotor, som med tusen zinktrådar satte alla världens maskiner i rörelse. Han visste väl vilken hans plats var och han kände väl huru hans landsmän artisterna som fått introduktion här endast fått det såsom utlänningar och med villkor att de lämnade allt nationellt och originellt hemma och här visade sig såsom trogna lärjungar av den rådande riktningen. Han hade nyss sett Björnsons Fiskerjente, som hemma var ett mästerverk, här gå spårlöst förbi; han hade sett Kristina Nilssons korta och lysande bana sluta med vägrat reengagemang och slutligen med opopularitet och grovheter från tidningarna. Spåren skrämde från varje lusta att inkrypa i lejonets håla. Men när han gick ner i staden att beskåda konsternas och industrins härligheter började hans aktning och fruktan att lägga sig, och i dess ställe smög sig den gamla ringaktningen av hela kulturhärligheten på honom. På Théâtre Français såg han dagens stora succé Sällskap där man har tråkigt, och han baxnades över att en odramatisk bagatell med utslitna scener, luggsliten intrig, urgamla teaterknep kunde få spelas på världens första scen. Han såg Triennal-utställningen av konstverk i industripalatset. Detta var gräddan av tre års-salongers grädda, och han fann där icke ett konstverk av betydelse. Bara armar, ben, bröst, klänningar, träd, båtar, döda ting, och det värsta var att de icke voro väl målade en stor del. Vad var då kvar av konsten, när både innehåll och form saknades. Han såg Manetutställningen, och vågade förklara att han ansåg denna man ha fel på ögonen eller vara rubbad. Men Manet hade redan genom vännen Zolas framgångar kunnat så frö i ett flertals hjärnor, och hans omdöme tillbakakastades, tills slutligen Zola själv i L’Œuvre avger fullständig bekännelse att Manet var tokig. Han läste tidningarne och fann knappast en redogörelse för vad som hände ute i världen, bara skvaller om småsaker och vördnad för mycket förlegat som han länge sen förlorat aktningen för. Det är nu han kommer på den idén att storstaden icke är kroppens hjärta som driver pulsarna, utan den är en böld, som skämmer blodet och förgiftar kroppen. 
<sec/>
Han skulle bli skald till julen och sålunda klättra opp igen, sedan hans vänner litteratörerna ryckt ner honom, icke ner till sig utan som vanligt under sig. Naturligtvis hade han skalderna ovanför som trampade honom på fingerna och litteratörerna nedanför som drogo i rockskörten. Det var lätt arbete att få ner honom, och förmågor som aldrig sett en verslära, upptäckte genast att han icke kände verslagarne, oaktat han hade klassisk bildning och väl skrivit tjugo tusen vers i sina dar, och vad värre var hade fått Svenska Akademiens hedersomnämnande för ett dramatiskt versstycke. Han fick alltså icke bli skald till den julen. Nu skulle han som föraktade hela leken icke ha strävat efter en så tvetydig ära som att kunna skriva vers, men så länge »de andra» aktade den sporten så högt, så måste han visa dem att han kunde det också om han ville. Och så lade han upp fortsättningen på Sömngångarnätter. 
<sec/>
Medan han så sitter i sina dikteriska angrepp på kulturen, kommer Max Nordaus Konventionella Nutidslögner ut. När han läst den kände han först en riktigt glad stund. Han stod icke ensam, och han var icke längre en Sonderling, som jagades av originalitetswuth, han var icke en avundsjuk som häcklade allt och alla; han var icke en okynnig pojke som led av motsägelseanda. Allt vad han i Röda Rummet och Nya Riket tagit ut med huvudräkning och genvägar, det hade Nordau givit ekvationerna till. Undersökningarne hade nästan givit samma resultat: degenerationens förväxling med kultur; industrialismens överbefruktning var icke framsteg i sund utan sjuk riktning; kvinnans emancipation endast efterslängar av idealismen; storstadens frätande inflytande på landet och behovet av en sakta återgång till förenkling. Där stod det skrivet och tryckt alltsammans. Skämtsamt skrev han till en vän efter läsningen: Herre nu låter du din tjänare fara i frid ... Gudskelov att jag icke var dåren utan de andra! 
<sec/>
Samtidigt kommer han att göra Björnsons bekantskap, vilken icke blev utan betydelse i hans utveckling om också övergående. Han hade aldrig sett Björnson. När denne var i Stockholm och Uppsala hade Johan varit rädd för honom, och undvikit honom. Han hörde buller som om ett åskväder gått över land och rike och han kände det som om en trollkarl dragit fram med makt att förhäxa. Han hörde folk komma krossade från föreläsningarne såsom om de åsett en avlelseakt eller en dödskamp. Johan kände att här var ett starkt jag, vars säd var starkare än hans och som kanske skulle komma och lägga livsfrö i hans själ. Han slog ifrån sig detta såsom om han anade en besegrare i kampen och han gömde sig. Av samma anledning hade han ej vågat se eller läsa Redaktören eller Handelshuset. 
<sec/>
När Johan nu kom till Paris, fick han direkta hälsningar från Björnson att han skulle besöka honom, såsom en meningsvän och beundrare. Johan blev rädd, såsom han tänkte sig en jungfru vilken i det längsta vill undvika befruktning. På samma sätt hade han strax efter Röda Rummet avslagit en inbjudning i Stockholm där han skulle träffa de bästa representanterna av Det Unga Danmark. Han var rädd för att få vänner och dras in i parti- och programstrid. 
<sec/>
Men nu en dag i Neuilly finner han själva Björnson i sitt hem väntande. Han hade sett två porträtt av Björnson, ett från hans yngre, Synnöve-dar, ett från hans senare. Det förra hade visat en hög rak man med mörkt helskägg och ett mjältsjukt norskt drag omkring munnen. Det senare utgjordes av ett kolossalt huvud med lejonman, ett par skjutfärdiga blickar under stora glasögon och ögonbryn stora som en ynglings mustascher. Munnen hade ett fast starkt drag, och det angav en ovanlig mannakraft. På sin soffa såg han nu i eftermiddagsskymningen en visserligen starkt byggd man men med ett icke alltför ovanligt yttre; snarare en medelklasstyp, och intet av det där fina han tänkt sig hos snillet och skalden. Han talade med en vänlig, sänkt röst, något mjäkig såsom om han talade vid en sjuk och Johan var ytterligt nerv- och magsjuk för tillfället. Sedan man granskat varandra öppnade man sina hjärtan och man fann att man var släkt i tankarne, och att liknande öden räckte hand. Björnson hade genom att rusa på gjort sig oanvändbar av det liberala partiet i Norge; genom Kongen hade hans popularitet reducerats och därmed hans makt, ty pjäsen stämplades som skandal och majestätsförbrytelse; och nu sist hade hans Handske fallit i Hamburg. Johan kände sig därför i nivå med den nerstörtade Guden och hans fruktan lade sig genast, helst han efter några samtal märkte sig vara kunnigare och försedd med ett mera skärande förstånd. Men när sympatien, blandad med det tragiska medlidande som en störtad storhet inger, intog Johan, lade han ner all kritik, upphörde att göra motstånd och hängav sig. Han kände en ovanlig trygghet vid den väldige mannens sida och han kunde icke undertrycka en känsla av sonlig kärlek. Detta gav av sig själv den äldre vännen en roll av faderlig vän, som Johan gärna böjde sig under, då den yttrade sig i välvilja och stundom öm omtanka. Men därmed satte sig Johan under, och Björnson naiv delvis som en mänska den där aldrig reflekterat noga över sitt jag, fann sig väl i den roll honom tilldelats, och han blir nu biktfadern och snart nog samvetet. Sålunda inpräglar han under form av vänliga föreställningar, att Johan skall skriva med kärlek och icke vidröra personligheter, i samma andedrag han blossar ut sitt stora hat till Kongen och själv berättar vilka personerna i Over Ævne voro och vad de hette. Men han var så älskvärd i denna barnslighet att Johan ej ville göra honom ledsen med någon moträkning, och Johan hade det laget att han kunde låta trampa ner sig av den han skänkt sin tillgivenhet. Vänskap skall ytterst, påstås det, vara grundad på intresse. Möjligt, men ofta kan vänskapens intresse endast bestå i att man har ett behov av att vara omtyckt eller att få tycka om; ofta kan den knytas av ett gemensamt intresse som två bättre befordra än en ensam och då är förhållandet rent då den ena ger lika mycket som den andra tar. 
<sec/>
Johan kände det förfärliga hat som vilade över honom där hemma, och längtade efter det skydd, som vänskap skänker. Han grundade därför icke över sitt förhållande till Björnson och reflekterade ej över hans person. Han erbjöd sina tjänster för att återställa hans popularitet och han tog sig tid och möda för att i sin ringa mån stå bi i den skarpa kamp som förestod Norge. 
<sec/>
Björnson var såsom skald och människa ett komplex av personligheter. Där fanns prästen (fadersarvet) som förkunnade för församlingen utan appell; där fanns bonden med ett litet drag av listighet; där var teaterdirektören som sökte effekten; folktribunen som ville väcka, skaka och dra med sig. Men bakom allt fanns ett gott barn. Johan mindes sedan att när Björnson log, han visade två rader slitna korta ofarliga tänder, som påminde om mjölktänderna hos ett barn. Han mindes huru Björnson i en liten middagskrets tog fram teateråskan och de stora orden i orätt tid; hur han hade svårt att förstå ett skämt och alltid åhörde det misstänksamt först, men sedan skrattade utan återhåll. 
<sec/>
Han fann hos honom stundom Norrmannen gentemot Svensken; den erövrade provinsen mot fiendelandet. Han såg ibland skymta den starkare men mindre civiliserade rasen som med både avund och förakt ser upp till och ner på en ras på nedgående. Men han blev full av vemod då han såg landsflyktingen från det friska fjäll-landet sitta ryckt från hem och härd i en våning på en Paris-aveny. Och ofta när de gingo på Boulevarden, bland all denna falska lyx, grep det i honom att se fjällens son, den av ett helt folk en gång dyrkade, gå där okänd, opåaktad, stum. Det var honom lika disharmoniskt som att se sioux-indianernas väldiga gestalter begapas av parisiskor i Jardin d’Acclimatation, ett skådespel han dagligen bestod sig. 
<sec/>
Men Björnsons ställning i norska saken var halv. Han ville öva politik, men ville ej studera frågan, och han begagnade sin diktkonst för att skaffa sig makt. Men politik går ej med maktspråk, och den urmodiga profet-tonen och de stora slagorden från skandinavismens och studentmötenas tider voro blivna arkaistiska. Dessutom var Björnson för god och för godtrogen att kunna sköta intriger och vara tystlåten såsom så väl behövdes, och hans redliga natur tålde illa de knep som nöden tvingar partimannen tillgripa. Aldrig visar sig ärlighet och god tro mindre tillfyllestgörande än när en grupp mänskor skola befordra ett stort flertalsintresse. Utan betänkande tar den redbaraste till lögn och svek, och han känner alla medel tillåtna för det »allmänna bästa» som ej var annat än gruppens. Varför har man så litet tro till en rätt saks seger? Kanske därför att man innerst tror att ärlighet icke varar längst och att ingenting segrar utan svek. Allt detta var Björnson motbjudande och han soulagerade sig med att så fort som möjligt tala om när han narrats till en liten synd, som fienderna lätt skulle ha givit sig själva absolution för. 
<sec/>
Emellertid upptäckte Johan en vacker dag att han var ofri. Den äldre mannen med det stora namnets tyngd, sin ställnings anseende och försedd med de ungas mandat lade sin hand över honom vänligt men därför desto hårdare. Johan började även upptäcka differenser mellan dem, som ej kunde avhjälpas med kompromiss, och han förutsåg att när den politiska kampen som nu höll så mycket olikartat tillsammans var över, skulle brytning ske. Hos Björnson satt kristendomen djupt kvar och den slog upp ibland i recidiv, gick igen under många namn och former: såsom hans fordran på sedlig renhet, hans ofta brukade bibeluttryck om retfærdighedsfølelse, aandskrav, pligtfølelse gentemod samfundslaget, hiærtelaget, och kierlighedsmetoden m. m. Det var ord utan gärning, och smakade Johan präst just därför. 
<sec/>
Såsom Björnsons komplement stod Jonas Lie. Han var evangelium på den förres lag. Med ett livligt fosforescerande ingenium, ett milt försonligt sinnelag verkade han mera förförande än övertygande och hade därigenom kanske större inflytande än Björnson. Lie var en magnetisör, och när han och Johan kommo ihop gällde det vem som skulle hypnotisera den andra och under sömnen ge suggestionen. Det var stål och flinta som råkats och vad det gnistrade och sprakade. Men dessa själens debaucher slita ut. Man gick ifrån varann flämtande och visste icke vad som var mitt eller ditt av dessa fantasibarn man avlat ihop, av dessa tankar med två fäder. Det var slöseri, utsvävning, och mången förmåga har pratat bort sina fonder. 
<sec/>
Vänskapen, som är livets ljuvaste krydda, måste den offentliga mannen försaka, ty den slappar hans tankes fria verksamhet; och hans viljas tvungna väg blir krokig. 
<sec/>
Johan längtade ut i ensamheten för att utreda sitt av starka andar hopknycklade jag. Tilltagande sjuklighet kom till, och en dunkel längtan från lyxstaden ut i en stor härlig natur gjorde att han, i sista stunden även manad av läkaren, drog ner till Schweiz. 
<sec/>
Hans sagospel som kommit till uppförande hade rönt framgång, därför att det varit kärleksfullt mot ett parti, ehuru det eljest varit elakt mot ett annat. Han hade nu vunnit opinion ännu en gång och därtill vänner. Livet log än en gång mot honom, och han kände sig ädelmodigt stämd såsom endast segraren kan det, när fienden ligger väl nertrampad vid hans fötter. Och med den starkares mänskokärlek till de svage som icke längre kunna skada honom reste han ner till Schweiz för att ägna sig åt den lidande mänsklighetens framtid. 
<chapter/>

<chaptername>Kap. VI.</chaptername>

<chaptername>Rousseau.</chaptername>

<chaptername>(1884.)</chaptername>

<sec/>
Ankomsten till Schweiz blev av stor betydelse i hans själs utvecklingshistoria. Det var i januari månad han anlände till Lausanne, och under den årstiden är där mycket tyst, emedan turistströmmen då avstannat. Åsynen av Alperna betog honom väldigt, den friska, vassa luften verkade upplivande och här kände han sig ha kommit i en miljö övergående långt de föreställningar han gjort sig om Schweiz. I en liten chalet nere vid sjöstranden utanför Lausanne tog han in i familjepension och fick ett stort ljust rum med balkong och vy ut över sjön med Savojer-alperna på andra stranden mittöver, Franska Jura i väster och Valliser-alperna i öster. Kommen från det bullrande Paris och rikt umgänge, kände han nu ensamhetens och tystnadens lugnande inverkan. Intet buller hördes från den makadamiserade landsvägen, där sällan syntes en vandrare, och där kanske två fordon om dagen passerade; husets få innevånare voro tysta och stillsamma människor, och vid bordet konverserades endast med de få främlingarne om likgiltiga ting. Det låg ett helgdagslugn över hela omgivningen, och dagarne förflöto, den ena lik den andra, och alla liknande en enda lång söndag. Tidningar läste han ej, och sina tankar kunde han nu äga ostörda utan främmande inflytande. I stranden av Lac Leman gjorde han sina morgon- och aftonpromenader på en gångstig, där han nästan aldrig mötte en människa. Inte ett föremål som påminde om kulturens eller det organiserade samhället träffades av hans blickar, vilka endast försjönko i åskådande av den stora sjöns blåa yta och de höga bergens snöfält. Från sitt rum som öppnade sig utåt med stora breda fönster såg han intet utom sjön och alperna. Från balkongen, på vilken han promenerade när han steg upp från skrivbordet, hade han samma utsikt. Hans överansträngda hjärna och nerver vilade ut sig, och långa nätters goda sömn, enkel kost, utan starka drycker, hygienisk regim och frånvaro av umgänge och samtal framkallade ett lugn som först skenbart nedsatte hans krafter eller åtminstone tog bort en del av viljans energi, och endast gav tankarne ett stilla lopp. Han kände det som om allt vad han levat och tänkt låge i smältande form i en digel, och endast väntade på formen för att gjutningen skulle få äga rum. Som han ännu trodde att verklighetens slumpvis hopvräkta kaos kunde ordnas, därför att förnimmelserna kunde ordnas i ett system, sökte han upptäcka sammanhanget i denna oordning som samhällsbyggnaden erbjöd. Samhället var nu faktiskt i olag, det hade Nordau uppvisat, det hade han själv tillräckligt framlagt, men nu skulle han uppfylla den skyldighet som de angripna ålagt honom: han skulle visa orsakerna och uppkomsten till olaget och han skulle säga huru han ville ha det och huru det skulle bli så. Han hade åter låtit narra sig av fienden ut på ett annat fält där de kunde beskjuta honom från bättre positioner. Han i egenskap av skönlitteratör hade ingen skyldighet att tänka ut grunderna, det skulle filosoferna göra; och han hade ingen skyldighet att komma med reformförslag, det skulle politici göra. Men när han nu märkte denna brist hos sig, att han varken var uppdragen till filosof eller politiker eller ekonom, och när han insåg att de fordringar man ställt på honom icke kunde motsvaras av en enda samhällsmedlem, emedan vetandet var delat på så många händer, blev det honom klart att första felet till samhällsmänniskans elände just var detta att man uppfostrades till en maskindel och icke till en individ. Filosofen förstod ej ekonomen, ekonomen icke filosofen, och ingen av dem statsmannen. Det var därför en allmän förbistring rådande och ett ögonblick tänkte han giva sin mening en poetisk form och låna symbolen från den gamla legenden om Babels torn. Mänskorna ville storma himlen och söka livets gåta, men Gud rörde deras tungor och framkallade en allmän förbistring, så att den ena icke förstod vad den andra sade. Ja, så var det i samhället, och nu märker han först att mänskorna voro oskyldiga dårar, som ej rådde för att de voro dårar, och han ångrade därför att han slagit dem i stället för att upplysa dem. Nu skulle han emellertid upplysa dem, och säga dem att de voro oskyldiga – dårar. Men om de skulle hålla till godo med den upplysningen och om de icke skulle ta och slå honom för den smädeliga beskyllningen, det reflekterade han ej över. Som de voro oskyldiga till sina olyckor voro de innerst goda, och elakhet fanns ej, endast fåkunnighet. Och därmed var han strax inne på Rousseaus fundamentalsats, det stora misstaget att mänskan ursprungligen var god, det vill säga icke ville skada sin nästa. Nu ligger ett uns sant i detta, ty den skada den ena mänskan tillfogar den andra sker mestadels i nödvärn, och den som skall fram måste trampa ner för andra där inga banade vägar finnas. Men denna ideala tro att mänskorna äro änglar, gjorde det att Franska Revolutionens män, som med Rousseaus nya lära gingo till verket, räknade vilse, och i en större hast än de anat, fingo se vilddjuret med bloddrypande mun i stället för ängeln med de vita kläderna. 
<sec/>
Huru han vidare kom in på denna farliga änglalära är nu svårt att utkonstruera, men där funnos många motiv som alltid. Han var nervsjuk och svag och kände stundom såsom om han stod vid sin levnads slut. Evigheten fruktade han icke, ty den log emot honom såsom ett skönt bättre land; men vid levnadens verkliga eller inbillade slut, ter sig allt på ett annat sätt. Man står snart utom skotthåll för mänskorna; man har uppgivit kampen, och följaktligen finnas inga fiender mer. Man tänker över den skada man tillfogat andra och när man ser så litet gagn därmed, ångrar man sig, den gången dock icke av fruktan att de skola slå igen, utan av en reflekterad känsla från deras lidanden till sitt sensorium så att man erfar deras lidande hos sig. 
<sec/>
Vidare hade lyckan varit honom bevågen, så att vinden åter vänt sig till hans förmån. Han fick ju leva ett söndagsliv i ett skönt land borta från allt bråk, såg sina barn friska, goda och kärleksfulla, hade för stunden inga ekonomiska bekymmer; icke hushållets blodförgiftande omsorger. Han hade sett fiender, dem han blodigt sårat, ge hans talang erkännande, ehuru han dock icke var fullt säker om de ej nödgats hylla opinionshärskaren för stunden. Även bidrog hans uppdrivna känslighet att söka lidanden utom sig, som kanske endast funnos hos honom, och hade han också givit hugg, så hade han fått igen, så att det kunnat vara jämnt. 
<sec/>
Isolerad från nationalitet och fädernejord, borta från barndomens och uppfostrans bindande minnen förkroppsligade i den stad där han levat, utan att vara inordnad i någon samhällskorporation, kände han sig frigjord från allt som kunde väcka hans hat till samhället och dess medlemmar, med vilka han kämpat om ställningen och brödet. Blandat med hemlig hemsjuka framkallade allt detta en mild försonlig stämning. 
<sec/>
Han gick nu till att studera och tänka över orsakerna till Det allmänna missnöjet med Samhället utan att kasta skulden på mänskorna. Efter mycken läsning av nationalekonomi, filosofi och samhällslära vidblev han den åsikten att intet kunde botas sålänge arbetsdelningen på alla håll utsträcktes så långt som den gjort, att varje medlem var en del av maskinen, och att sålunda icke en maskinist som stod över och utom kunde överskåda och styra det hela. Nu var visserligen arbetsdelningen just upphovet till all utveckling, av allt organiskt liv, natur, kultur, samhälle, och den enda fullkomliga individ var cellen som icke engång fördelat arbetet på organ, och arbetsdelningen var ju icke annat än följden av den lag som under namn av differentieringen åstadkommit arternas uppkomst. Men därför uppsatte han försiktigt nog en »för långt driven» arbetsdelning som orsak och icke arbetsdelningen själv, och för övrigt kunde mänskan som det påstods behärska de andra naturlagarne, så kunde hon ju också böja denna differentieringslag under sig, och detta skulle ske genom en likartad uppfostran. Detta var nu rimligt, emedan detta åtminstone skulle minska det heterogenas överbildning och samhället vore mera lätthanterligt med likartade element än med olikartade, men därmed var han också omedvetet inne på socialismen, som ytterst går ut på undertryckande av individualisering till överdrift eller med en variant: tillfälles lämnande åt alla att differentiera sig fritt men lagbundet (!). 
<sec/>
Han hade en tid förut trott sig finna den moderna samhällsmänniskan vara en krympling och i det antika Greklands medborgare sett idealindividen, som utbildat alla sina kroppsliga och andliga funktioner i harmoni, så att han i en person var medborgare, filosof, konstnär, hantverkare, statsman, krigare och familjefar, och frågan är om icke framtidens samhällsmänniska skall bli den antika världens medborgare minus slavägare. 
<sec/>
Därpå kom han in på ett angrepp på kulturarbetets överskattning, och det var farligt. Man behövde bara knuffa honom lite och man hade honom inne på angrepp på kulturen, där han ansatte överkulturen, och han hade i sin översvallande kärlek till de goda mänskorna överskattat deras heder i striden för sin åsikt. Trodde verkligen någon att han förvägrat krutet, ångan och elektriciteten deras stora roll till mänsklighetens nytta? Är sådant möjligt att man på allvar trodde det? På allvar? 
<sec/>
Stuart Mill anföres numera såsom avslöjaren av Rousseau. Denne senare hade nämligen satt natur och kultur emot varandra. Varför icke? Det självmedvetna uppträder ju först hos människan (nej säga filosoferna numera) och kultur skulle sålunda bli människans medvetna omskapande av naturen, som således väl kan ställas emot den omedvetna åt lagbundna slumpar lämnade naturen. Mycket gärna kan ju den hårklyvande Mill få kalla även kultur natur, skillnaden kvarstår i alla fall så skarpt att den ännu kan observeras av en Spencer. Kultur skulle även kunna kallas den av den självmedvetna människan sig själv ålagda avpassningen efter ändrade medier, men när i våra dagars kultur medierna ändras så hastigt och ofta, är avpassningen illa gjord, och därför strävar den till återgång starkare än förr, och detta är just denna längtan till naturen, grunden till detta så illa anskrivna natursvärmeri, som socialisterna finna så gammalmodigt, men som de själva arbeta på, då de vilja giva naturlagarne (differentieringens bland andra) rikare tillfällen att fritt få verka mot överkulturen. 
<sec/>
Det finnes så mycket mode-nycker i tankarnes värld, och bara en tanke fått en anstrykning av gammalmodig så är den genast misshaglig, och socialismen själv är så gammal som styvkjolarna och falbolan, och bars till dopet av ingen annan än den gamle Rousseau själv, men hans otacksamme oäkta barn vill icke längre erkänna fadren, fastän det säger sig tro på utvecklingens lagar. 
<sec/>
När han skrivit ner sin essay (och varför skulle icke han få skriva essays) så föll honom i händerna en bok, vilken tog honom ända in i märg och ben. Det var Nils Nilsson Arbetskarls Slutlikvid med Sveriges lag i fyra band. Under det han läste den hörde han sång i luften, och änglaröster sjöngo frid och salighet på jorden. Där fanns kritik på det gamla samhället om icke så skarp som Nordaus, men där fanns också nybyggnad. Nu mindes han sig ha sett den märkvärdiga bokens röda omslag i Uppsala hos en kamrat som lovordade den, men ansåg den ursinnig. Sen hade möjligen författarens namn flyktigt susat förbi, men han hade ej fästat sig vid det. 
<sec/>
Det var nu nybyggnadsförslaget som mest tilltalade honom. Där fanns sålunda ett positivt förslag till ombyggnad, och redan tjugo år gammalt, utgivet på svenska, och ändock skreko de skalkarne därhemma, att man bara kunde riva ner men icke ge något nytt i stället. Så gjorde de skälmarne alltid, och så hade de alltid gjort. 
<sec/>
Här fanns det, i detalj, av en bildad jurist och med kärlek och tro och hopp och allt där sammanskrivet. Johan skrev hem efter läsningen: att Sverige ägde ett sådant snille som Nils Nilsson hade han aldrig vetat. Han kände nämligen icke då att författaren endast var helt enkelt socialist eller Saint- Simonist och att hans bok var i det närmaste framställning av Fouriers och Saint-Simons system. Där fanns Europas Förenade Stater och där var också Familistèren; där var den fria kärleken och barnhuset, kooperation och gemensam uppfostran. Där var Platos idealstat omredigerad efter framtidens fordringar. 
<sec/>
Sedan första förtjusningen lagt sig stöttes Johans individualistiska känslor av kaserneringssystemet och han tänkte på Bismarcks yttrande om det socialistiska samhället såsom ett blivande tukthus, ty han kunde icke tänka sig att andra mänskor skulle känna på ett annat sätt än hans samtida. Han kastade därför in en not i sin essay där han talade för »andens frihet», gentemot Nils Nilsson. 
<sec/>
Emellertid, när han nu såg att de hade Mosem Nordau, och profeten Nils Nilsson återvände han till skönlitteraturen. 
<sec/>
Den första frukten av hans bekantskap med socialismen blev en novell, däri han under betäckning av en preussisk löjtnantsuniform skildrar sina samvetskval över att han huggit ner fiender. Han ångrade nämligen som människa de slag han utdelat, han ångrade sin bragd att han rivit ner vackra villfarelser, men han ville icke ha det ogjort. Det var vackert och kärleksfullt skrivet. Det smakade fienden; och grånade syndare vände ut och in på ögonen och betraktade sig som martyrer och rättfärdiga, då han ju själv hade bett dem om förlåtelse och sagt att de voro så goda och renhjärtade. Så skulle man skriva, menade de, så skulle man skriva om oss, vi som äro så snälla mot honom. De hade nämligen nyss lönnmördat hans stora dikt, som de inte kunde rå på i öppen kamp, men även det förlät han dem. 
<sec/>
I samma novell hugger han åt Voltaire därför att han icke hade kärleken, och hade dessutom förhärligat den eviga freden, kvinnans rösträtt och Europas Förenta Stater. 
<sec/>
I vårningen får han en häftig längtan till Italien som icke var långt borta, och han lyfter sitt ankare och reser ner till Medelhavet. Men Italien turistnjutningarnes land tilltalar honom ej av flera skäl. Det var ett överklassens utvärdshus, där han kände att han icke hade något att göra. Hans tankar voro nu så ensidigt riktade på mänsklighetens lidanden att det generade honom komma dit ner till oranger och marmorpalats för att njuta, och han såg bara kojor och fattiga, bara nöd och lidanden. Så monomanistiskt arbetar en överansträngd författarhjärna, och under sådan skyddande förklädnad kunde kristendom och idealism smyga sig in i honom igen. 
<sec/>
Han återvänder till Schweiz såsom ideallandet där olikheten i bildning och förmögenhet är minst och där en god tillstymmelse till sann demokrati finnes. 
<sec/>
Nu inträder ett störande element i hans liv, som kostar honom två års lönlöst arbete och nästan höll på att komma honom om livet. Han hade i Paris blivit av en föreståndare för ett internationellt språkinstitut anmodad hålla ett föredrag om sista årens svenska litteratur. Han svarade ett avgjort nej, ty han ville icke yttra sig om litterära fiender, och han var dessutom rädd för att bita i ärelystnadens äpple. Man viftade nämligen med namn på de andra professorerna, hans blivande kolleger, och på föreläsningsprogrammet stod ingen mindre än François Coppée för den franska litteraturen. Institutsföreståndaren var envis, ville sammanföra Johan med den nämnde och andra storheter, och förklarade att Johan kunde ha nytta av det, kunde få sina pjäser översatta och spelade. Ett ögonblick lystrade han till och det slog elektriska gnistor för hans ögon; makt, ställning, guld hägrade och frestaren viskade en hel natt i hans öra lockelsens ord, men om morgonen kom Björnsons och Lies Haugian-samveten, och hans eget gamla lidande-ideal fram till honom, och han segrade. Han måste likväl lova institutet att de skulle få trycka hans namn på programmet, då han icke förr än om ett år skulle hålla föredraget. Huru nöjd med sig själv gick han ej nu ner åt Paris, i tanken att han skulle ha kunnat, om han velat. Och när han såg kupolen på Institut de France tänkte han: under detta valv ha mina ord klingat, mina egna på detta landets språk författade. Men det föll honom aldrig in att göra visit hos markisen-professorn, som läst hans avhandling, och med vilken han korresponderat i två års tid. Han såg dennes och hans markisinnas namn ofta i Le Figaro på notiser om fester och baler, och han trodde nog att det skulle kunnat bli vägen till något bättre om han inlett bekantskapen, men han avstod: det var för mycket för honom. Var det blyghet eller stolthet eller medvetande om att hans bildning var plagierad på detta originalet, eller var han rädd för ett lysande nederlag, värre än de mera gemytliga därhemma, eller vad var det? 
<sec/>
Det fanns ett ord som hette lycksökare, som han mycket fruktade. Efter som alla mänskor söka göra sig så lyckliga som möjligt, borde ordet icke innebära något sårande, men det användes så finurligt både av dem, som redan sökt och funnit lyckan, för att avskrämma andra, och av dem som sökt men icke funnit, för att avmuntra andra att springa förbi dem. Han skulle nog ha velat, om ej han fruktade den släta figur en avslöjad lycksökare erbjuder, och han skulle nog ha kunnat krångla sig fram till försöket, om han nämligen innehaft de egenskaper som erfordrades: smidighet, oblyghet, herravälde över sin kropp, sitt tal, sina tankar; men han saknade allt detta och därför blev han med nödvändighet och icke av dygd icke lycksökare den gången. Vilket icke hindrade att han då inbillade sig vara en lidandets och försakelsens man, som följde plikt, där endast tvång härskade. Men nu kom frestaren igen, denna gång rustad med vapen som han skulle falla för. Det tillsändes honom en inbjudning att ingå som medredaktör i en internationell revy för skönlitteratur. Bland redaktörerna voro flera berömda namn därav även ur Franska Akademien ett par. Men det fanns även andra lockbeten. Det var ett försök att bland de bildade av alla nationer åstadkomma ett litterärt förbund som oberoende av nationalitet och politiskt hat skulle verka för en anslutning mellan folken. Johan som då svärmade för internationalitet av den grund att han i Schweiz bland främlingar känt sig tillhöra en underklassnation och för övrigt i Schweiz funnit sig omsusad av internationella arbetar-, revolutions-, post- och telegraf-, freds-, litteraturs- och sjukvårdsföreningar såg i det nya företaget en stor uppgift och en ärofull. Därjämte vinkade honom maktställningen att sitta domare över hela Nordens litteratur inför utlandet, Europa, världen, ty tidskriften hade redaktörer ända bort i Amerika, Kina, Indien. 
<sec/>
Sedan han lovat sig vara ädelmodig och kärleksfull mot sina fiender antog han tillbudet och rustar sig att kunna debutera värdigt och i franska språket få med all den färg hans egen stil besatt. Han skaffar sig två lärare och skriver på franska, talar på franska och drömmer också äregirighetens drömmar på franska. 
<sec/>
Nu hade han verkligen en maktställning, som han dock av omständigheterna nödgades släppa, eller av temperamentsskäl, eller av brist på kraft. 
<sec/>
Strax efter har en vän presenterat en av hans bästa noveller till den då mycket ansedda Nouvelle Revue. Han återfår den med artigheter och anmärkningar, men med ett anbud att skriva något för revyn och inlämna detsamma innan det var publicerat. Nu växte modet till sangviniskhet, och han som nu hade en hög trumf på handen – han spelar icke ut den, utan låter den falla. Varför? Varför skrev han icke då sin novell och räddade sig ut ur den fälla man höll på att laga åt honom därhemma. Det kan han icke svara på än i dag, men han kan ångra det. Han var åter narrad och trodde att hans kärleksmetod lyckats och att alla hans fiender förlåtit honom och älskade honom. 
<sec/>
Och ytterligare får han en Pariser-kollaboratör till sin i Stockholm fallna dram, och intalas förhoppningar om dess spelande på en teater i Paris. Det är möjligt att allt vad han nu drömde om kunnat bli verklighet, om också icke resultaten blivit fullt så lysande som hans fantasi ville ha dem, men där fanns goda kort på hand, om han bara hade kunnat och fått sköta dem. 
<sec/>
Emellertid vandes han att betrakta sig som en europé; och ett nytt större hemland vinkade. Detta gav honom tillförsikt och självkänsla. Man hade sökt opp honom såsom en talang den de behövde; lyckan hade lupit efter honom, och han hade icke varit lycksökare, vilket lugnade hans patriotiska och religiösa samvete. 
<sec/>
Men under allt detta arbetade hans exalterade huvud på en kolossal plan, något världsskakande, som han skulle rodna för att tala om, såvida han ej nu kunde le åt det, efteråt. Först skulle han intränga i Paris, göra sig ett namn, och sedan med namnets makt spränga hela kultur-slottet i luften, genom en satir på dess anspråksfulla plats såsom jordens medelpunkt. Det var Grössenwahn, det var Atlantica-fantasier, det kan icke nekas, men osäkert är om icke under andra gynnsamma omständigheter han skulle ha kunnat realisera dem. Företaget att få Europa att skratta åt begabbaren parisaren, var icke farligare än Max O’Rells att få hela världen att skratta åt England, och det engelska svaromålet på John Bull et son Île var varken kvickt eller skarpsinnigt. 
<sec/>
Men denna plan varierade med en annan mera allvarsam, och mera storartad, mera svår också, nämligen att upptäcka och uppväcka Europas Bonde, och med honom hota kulturen. Ny variant på den planen blev den att i en enda stor snabbresa referera hela Europas land och landbefolkning, som kunde anses nästan okänt under det årligen hundra beskrivningar om städerna med hotell, teatrar och museer utgivas. Planen kom slutligen till utförande, och när detta skrives, hade han slutat första delen eller Frankrikes Bonde. 
<sec/>
Han debuterar med sin franska stil och begagnar tillfället att erbjuda sig som vapendragare åt Björnson, som då just har sitt stora slag, och som nu behöver omgivas med all glans och popularitet som kunde åstadkommas. Det blev en panegyrik och en »politisk» tendenslibell i stället för en litterär analys, men ett par Parisertidningar återgåvo den, och han var stolt att få ha firat sin hjälte, vars manhaftiga uppträdande hade något av Norsk Konungasaga i sig, ehuru andra önskat se hjälten befinna sig på stridsplatsen och icke så långt borta därifrån. Men det hade sina skäl, fullt giltiga. 
<sec/>
Det började lida till sommaren i Ouchy och turisterna strömmade till i skaror. Vinterbostaden vart kvav och hemsjukan yppade sig gnagande, tärande. Man måste ändra vistelseort och fly för hettan, och man drog därför opp i bergen. Detta var kuren, och han blir strax frisk igen, levnadslustig och modig, och sätter sig att skriva en bok om kvinnan, som han ännu icke velat tänka över, då han själv levde i det lyckliga erotiska stadiet adlat och förskönat av tre barns föryngrande och allt försonande ankomst, som med en behaglig verklighet undanträngde all reflexion över förhållandets natur. 
<chapter/>

<chaptername>Kap. VII.</chaptername>

<chaptername>Kvinnan och Det Unga Sverige.</chaptername>

<chaptername>(1884, 85.)</chaptername>

<sec/>
Han gick till verket att skriva om äktenskapet med sympati och mycken gammaldags vidskeplig vördnad för modren, och han hade öronen fulla av tal om kvinnans underkuvade ställning, och såsom en undertryckt ville han tänka ut och experimentera fram medel till hennes likasom alla andra förtrycktas räddning. För att få full klarhet valde han som metod att skildra ett så stort antal fall av äktenskap som möjligt av dem han sett; och han hade sett många, ty de flesta av hans samtida vänner voro gifta. Av dessa tog han ut tolv, de mest karakteristiska, och så gick han på. När han skrivit hälften ungefär stannade han, och såg över samlingen. Resultatet hade utfallit i annan riktning än han väntat. Därtill bidrog en slump, som i den pension där han nu bodde, hade sammanfört ett trettiotal fruntimmer. Han såg dem vid alla måltider, mellan målen och överallt, sysslolösa, pratsjuka, pretentiösa, njutningslystna. Där funnos lärda damer som lade Saturday Review efter sig på stolarna, där funnos skrivande damer, sjuka damer, lata damer, unga damer, granna damer. När han såg deras sorglösa dagdrivarliv, utan bekymmer, utan omsorger, utan möda, frågade han sig: vad leva dessa parasiter på med dessa högar av barn? Och när han icke såg annat än damer, frågade han sig: var är mannen? – Han upptäcker då familjeförsörjaren. 
<sec/>
Mannen satt på ett mörkt kontor i City borta i London; mannen låg på kommendering borta i Tonkin; mannen arbetade på sin byrå i Paris och väntade semester; mannen hade gjort en affärsresa till Australien för att skaffa hemgift åt sin dotter. Och de tre män som funnos där, gav honom anledning att reflektera över den påstådda slavinnan. Där var en man uppskickad i en brännhet vindskammare, under det modren och dottren hade rum i första våningen med balkong. Där gick en äldre man, själv en kry och rörlig fotvandrare och ledde sin sjukliga hustru steg för steg, med handen stödjande henne bakom ryggen när hon skulle uppför en sluttning, bar hennes schalar, hennes stolar, hennes småsaker, vördnadsfullt, kärleksfullt som om han blivit hennes son på ålderdomen, när hon upphört vara hans maka. 
<sec/>
Där satt Kung Lear med sin dotter, det var hemskt. Han var över sextio år, hade haft åtta barn, varav sex döttrar, som han i sin rikedoms dagar låtit styra sitt hus och förmodligen sin ekonomi. Nu var han fattig, hade intet, och alla hade övergivit honom, alla utom en dotter, som ärvt en liten förmögenhet av en moster. Nu var den forne jätten som kunnat arbeta för ett hushåll av tolv personer, krossad av förödmjukelser, efter bankrutten, nödgad att äta nådebröd hos sin dotter, och han fick känna vad det ville säga. Hon som ätit kärlekens aldrig räknade, frikostiga bröd i över tjugo år, hon gick nu omkring till sina tjugonio väninnor, än gråtande över sitt öde, än rent ut önskande livet ur sin far. Och hon fick tröst, och hon fick beklaganden. Uppmuntrad därav börjar hon nu anklaga sin far att hon ingenting fått lära, och bannade över männen som hålla sina döttrar i slaveri. – Johan sade en dag åt henne: Ni som fått en så vårdad uppfostran att ni kan tala och skriva tre språk, ni skulle bestämt kunna leva gott på språklektioner tills ni blir gift. Troligen dessutom hade icke er gamla far något begrepp om att ni önskade leva ogift, och inte ni heller den tiden ni var ung. (Johan hade som enda unga herren tillskansat sig förfärliga rättigheter att vara oartig mot damerna.) Och er far förstod inte bättre än att uppfostra er till en blivande mor med den bildning att hon kunde bli ett passande sällskap åt en bildad man. 
<sec/>
Nej, hon hade aldrig velat gifta sig, ty hon ville förtjäna sitt bröd själv och icke leva på en man. – Detta var det stående temat och tyckes utgöra kärnpunkten i kvinnofrågan. Kvinnan har kommit till medvetande om det verkligen skeva att icke säga förnedrande i sin ställning och så långt har hon rätt, men det finns bara en väg nu så länge att komma ur den: att verkligen göra nytta i sitt hem, sköta väl dess ekonomi och vårda sina barn. Därmed har hon emanciperat sig och förtjänar själv sitt bröd. 
<sec/>
Men när han dagligen fick höra om den underkuvade kvinnan, drevos hans tankar åter ut på mannens ställning och han insåg att här var en härva så intrasslad att endast fruntimmer kunde ha rört ihop den så. 
<sec/>
När han fått sina tolv äktenskap skildrade, och gick igenom de väl sextio han hade upptecknat fann han icke ett där ej mannen varit nertrakasserad, kuvad och slagen. Här var således icke fråga om att tala för några förtryckta, utan här återstod bara att avslöja intriganter. – Tänk ni, sade han en dag till Kung Lears dotter; ni som nu känner hela bördan av att föda en enda person jämte er av pengar ni fått till skänks, tänk er huru en familjefar skall känna det i ryggen när han skall arbeta för tolv! Kan ni tänka er in i det utan att erkänna att han har en hårdare lott än ni? 
<sec/>
Nej det kunde hon naturligtvis inte, och den gamle gick i dåliga kläder, så att han skämdes inför sällskapet, och han fick snubbor som en gosse, till och med tillrättavisningar vid bordet. Och denna man hade en gång varit varvschef, konsul och riksdagsman, och hade fött och uppfostrat åtta barn. Det var ännu en intelligent man, en kunnig, berest, skarpsinnig, och han behandlades så av sin enfaldiga onyttiga dotter. När hon låg i sin månadssjuka och bet och rasade för att hon påmindes om att hon var kvinna, då gingo de tjugonio väninnorna på tå i hennes korridor och buro upp teer och medikament som om världen höll på att förlora en stor medborgare; men när den gamle fadren låg efter ett slaganfall då frågade de ömhjärtade varje halvtimme om det var slut snart. Och när han steg upp igen mottogs han av de fint kännande såsom om han gjort något ont. Han hjälten, som kämpat sin starka, hårda kamp, och nu led all ålderdomens bitterhet och kval, han beklagade sig aldrig, ville stundom fly alla mänskor och söka upp ett hål på bakgården för att dö gömd såsom den gamla huskatten. 
<sec/>
Så kom där en läkare, som varit nog olycklig att få en begåvad kvinna. Han sändes ut att valla småbarnen medan hustrun och pigan gjorde toalett eller badade. – Varför skulle inte mannen också sköta barn, när frun skulle det? frågade den begåvade helt öppet? Och ingen svarade naturligtvis utan de funno det helt riktigt att mannen skulle använda den lilla vilotiden från arbetet med familjens uppehållande till att göra fruns pigas sysslor, ty frun vallade aldrig sina barn utan visade sin begåvning genom att se på fängelser och höra på dumma präster. 
<sec/>
Johan undrade ibland om han råkat på trettio utsökta exemplar av kvinnokönet och om han skulle våga generalisera, men när han slog ihop alla hundratal han sett, och när han tog fram »de bästa» han sett i Paris, och när han senare slog ihop dem med de allra bästa, banbryterskor och reformatriser i Stockholm, så fann han att det var samma garn hela väven igenom, och att de enda värdefulla voro de kvinnor som gingo under spenamnen »Sanna kvinnor», och de obetydliga kvinnorna voro de enda som hade något värde, just därför att de presterade vad mannen icke kunde. 
<sec/>
Han gick emellertid och kände sig som en bandit, vilken en vacker dag skulle stöta ner alla dessa martyrer, och det var med möda vänskapen kunde hållas vid liv. 
<sec/>
Så har han boken färdig, men företalet fattas. Av en händelse får han fatt i Tjernysjevskijs Was Thun? och faller genast. Ädelmodig och dum nog lånar han ut den åt damerna. Det smakade fågel, och nu hade han lämnat ut vapen. De mest finkänsliga tyckte dock det var synd om mannen, och den där nihilisten som icke ville gifta sig utan låg på spiknubb måste de flamma för. 
<sec/>
Johan upptäckte dock genast felet i Was Thun? Där fanns intet barn i äktenskapet, och det var icke något äktenskap, och där finns ett till. Boken handlar om asexuerade, och deras sammanboning är abnorm; men denna abnormitet är ett fenomen som förr eller senare måste tas upp i kalkylerna om ej hela problemets lösning skall bli falsk. 
<sec/>
Däremot fick Johan upp ögonen för hela den stora evolu- Familjeförsörjaren i Del 2 Giftas. tion som ligger i kvinnans uppvaknande till medvetenhet om sin släktskuld, och hennes raseri när hon finner sin självförvållade förnedring, som mynnar ut i ett enda ohyggligt, ofta verkligen rörande bemödande att kasta skulden på mannen. Hon känner nu mödrarnes missgärningar inpå barnen och hon vill till vad pris som helst och med vilka medel som helst komma över, ty vid sidan vill hon aldrig stå, emedan hon föraktar mannen, därför att han låtit narra sig av könsimpulser till ett sådant kontrakt som äktenskapet. 
<sec/>
Efter läsningen fattades han av ett djupt medlidande med kvinnan och i företalet till sin bok sökte han nu finna ut var saldot låg, huru balansen skulle avhjälpas utan att någon part blev lidande, icke ens mannen. Han finner efter undersökningen att som det nuvarande samhället är byggt på patriarkat så kan naturligtvis ej samma gamla samhälle kvarstå om man skulle bygga om på matriarkat. Republik kunde ej införas med bibehållande av monarki. Men när han kommer till frågan om kvinnans inträde i arbetsmarknaden snavar han, ty han glömmer att kvinnan har sin arbetsmarknad; dock känner han att det icke kan vara riktigt att kvinnan konkurrerar, eller rättare, uttränger mannen, förrän denne är delvis befriad från familjeförsörjarskyldigheterna, då ju han just innehar ensam den stora arbetsmarknaden på grund av medföljande skyldigheter. Det är sålunda icke någon konkurrens när kvinnan nu bryter in, utan det är sökandet av privilegier; det är en kapplöpning, där den ena hästen bär hundra kilo och den andra ingenting. Det är inte fri tävlan eller konkurrens. Det är galanteri. 
<sec/>
Vidare har han icke ännu upptäckt sveket med äktenskapsförord, ehuru han sitter och stirrar förvånad på en sådan lag som kan slå en fattig man till försörjare åt en rik kvinna. 
<sec/>
För att kunna finna verklig frigörelse åt kvinnan kunde han icke se någon möjlighet i det gamla samhället. Ty han förmodade att så många kvinnors öppna uttalande det de ej ville ha barn antingen var ett uttryck av rasförsämring hos några, och ekonomisk fruktan samt farhågor för äktenskapstvång hos andra. Han utgick därför från det mycket rimliga antagandet att könen under sunda förhållanden skulle söka varandra såsom hittills och även föda barn tillsammans. Men just detta antagande tillbakaslogs och kastades kull: inga barn; intet könsförhållande mer! Det är då han stannar och baxnas inför ett fenomen, vars rötter han icke kunde uppspåra utan en lång allvarsam forskning i det förflutna, men han hade redan nu fått korn på att under tidernas lopp, genom tvungen undertryckning av driften, genom kristendomens förakt för jorden, ett nytt frö till utveckling nedlagts, som nu grott i det förborgade, och att kvinnokönet delat sig i två varieteter som höllo på att fixera sig som arter, de sterila och de fruktsamma, och att varje lösning av kvinnofrågan genom generalisering var omöjlig. Det var de asexuerades sak som nu höll på att drivas fram, och däri låg felet att man ville under deras fordringar även intvinga mödrarnes. 
<sec/>
När bok och företal lågo färdiga kom underrättelsen om fru Kovalevskys utnämning till professor vid Stockholms högskola. Det var en jubeldag för de trettio, och Johan undfägnades med notisen till morgon, middag och kväll. Men fruntimmerna togo den med skadeglädje såsom ett nederlag för mannen. Det var sålunda frågan om att slå mannen? – Ja, det var det! – Johan vågade påstå att här icke var någon seger som antydde högre eller samma begåvning ty att vid ett universitet läsa in läxor ur männens böcker och sedan intrigera sig till en överflödig syssla, var icke något bevis på högre begåvning. Fru Kovalevsky var icke något matematiskt geni; hon var en vanlig examensläserska som byggt sina avhandlingar på Weierstrass i Berlin. Här förelåg sålunda intet prov på att kvinnan var lika begåvad åt det hållet som mannen. 
<sec/>
Men här förelåg något annat: att hon kommit fram på den meriten att hon var fruntimmer. Hur skulle det nu gå med mannen i en sådan strid, där han ej kunde skaffa sig den äskade meriten? Och huru skulle det gå med den stora gemensamma striden för det nya samhället när man fått en ny strid. Detta visade sig också strax därpå. 
<sec/>
Johan hade haft mycket att övervinna, innan han kunnat utplåna vördnaden för modren och kvinnan, och han hade även en vacker apologi för den av de moderna amasonerna försmådda modern, i en berättelse han kallade Fågel Fenix. När boken skulle ut, kände han sig orolig och gick till sin hustru för att lätta sitt samvete. – Hustrun som mest varit som en mor för honom, såg att han ville ha bannor. 
<sec/>
– Vad har du nu gjort för slag, frågade hon, efter som du ser så olycklig ut? 
<sec/>
– Jo jag har skrivit en bok! 
<sec/>
– Såå? Vad handlar den om? 
<sec/>
– Joo, den, handlar om fruntimmerna! 
<sec/>
– Nå, har du skrivit vackert då? 
<sec/>
– N-neej, det har jag inte riktigt, men du ska inte läsa den! Jag ångrar mig så rysligt. 
<sec/>
– Nå, varför ska du gå och skriva så att du ångrar dig då, mitt barn. 
<sec/>
– Jag kunde inte hjälpa det, jag måste ha reda i denna välsignade frågan. Men ser du, fortfor han, det är bara teoretiskt, och du ska inte bry dig om det. Du vet att jag är er vän, men jag kan inte se orättvisor och ... lova nu att du inte läser min bok! 
<sec/>
Hon lovade och det var så bra. 
<sec/>
Det var teoretiskt som han sade, och han hade i företalet givit sitt då ännu populära namn åt kvinnosaken, yrkat på kvinnans fullständiga likställighet med mannen, sedan nämligen de nödiga reformerna föregått, så att ingens skada skedde. 
<sec/>
Men att det icke var fråga om likställighet utan om underkuvelse, det fick han snart se. 
<sec/>
Efter uppbrott från det stora kvinnohuset ankom telegram att han fått en religionsprocess på sig. 
<sec/>
Religions? Det kunde han inte fatta. Han hade ju skrivit om kvinnan. 
<sec/>
Den beryktade religionsprocessens verkliga mening kan nu anses vara uppdagad. Det var en fars, satt i scen av en kvinna, och naturligtvis med framskjutande av en man. Detaljerna tillhöra memoarerna, och komma alltså icke under denna boks värjo. Det var en komedi illa författad av fruntimmer, och den roll som ville tilldelas Johan passade honom ej. Den var falsk hela vägen igenom. Han slog den ifrån sig, men man stoppade den på honom, och därtill ett par andra som han ännu mindre tyckte om. Han skulle bli folktribun, religionsreformator, partiledare, allt utom vad han var – författare. Och under processens gång såg han bara falskhet, illa dolda miner, och han visste att när man nu talade om religionen, så menade man fruntimmerna. Det var den pinsammaste tid han upplevat. 
<sec/>
Ett ögonblick, när fienden hotade bli för mäktig, greps han av den tanken att verkligen ta rollen av demagog, bryta in i hopen, spränga ligan och slå dem på deras mark. Därtill fordrades ett offer, och han var villig lämna det. Det bäst organiserade parti som fanns var Godtemplarnes orden, som behärskades av de reaktionära. Johan hade varit nykter man kallar ett helt år, och från telegrammets ankomst smakade han icke starka drycker av något slag. 
<sec/>
Han trodde sig sålunda kunna genomgå provet och avgav ett halvt löfte. Offer! Det var i den gamla kristna stilen, och han hade under sommaren drömt om mänsklighetens botande med avhållsamhet, lyxminskning, och slutligen även kommit in på vegetarianismen. Askes, alltså! Men så kom han att fråga sig om ej detta offerkrav från de undre icke var ett kanaljeri. Vem frågade statschefen eller kyrkchefen om de drucko starka drycker. Ärkebiskopen skröt ju med att han var så fördomsfri att han spelade kort och dansade. Vem ratade lantmannapartiets chef för att han tyckte om fina middagar? Varför skulle nu de radikales chef dricka vatten? 
<sec/>
Absolutismen tog kraften ur honom och han föll ihop som en trasa. För att rädda honom från sjukdom måste läkaren ålägga honom att återta sina vanor, och för att icke bli ansedd som hycklare, gjorde han återtåget på en offentlig middag, där även absolutister funnos. Han spelade sålunda aldrig, men även om han gjort det, hade det varit en enkel partimanöver som alla aktade partimän tillåtit sig, och det kunde han gärna gjort, ty att vara uppriktig mot fiender är bara dumt. 
<sec/>
Processen var över och hade lyckats i dess huvudsyfte. Han var sönderriven, oförmögen till arbete och ekonomiskt undergrävd. Som efterskörd kommo några misslyckade attentat att spränga sönder hans familj, allt väntat, förutsett och förebyggt. 
<sec/>
Det var den ömhjärtade kvinnans sätt att föra strid, och ur dessa tiders erfarenheter, samt ur den à-la-modiska kvinnolitteraturen, lärde Johan känna mycket hemligt i det älskande, offrande och förlåtande kvinnohjärtat. 
<sec/>
Den kamp han dessutom hade mot dumheten gjorde honom mindre bry, ty den tog han ingen befattning med utan lät dess smutsiga handskar ligga i träcken. 
<sec/>
Men processen hade även andra följder och bland dem söndringen mellan de unga männen, vilka skulle ha hållit ihop för att forcera de stora frågorna, om religiös, politisk och social reform, med vilka damerna icke alls hade att göra, emedan deras intressen äro andra och mindre, och därför skulle ha skjutits undan tills vidare. 
<sec/>
Det är nu talet om Unga Sverige börjar utbreda sig. När Johan först hade kommit i beröring med den yngre generationen, voro dessa ännu sysselsatta med sina studier. Strax efter Svenska Folkets utgivande försökte de en anslutning och sammankomster hade hållits för att få en tidning, senare en tidskrift i gång. Vid sammankomsterna uttalades alltid som grundprincip: intet program! Man visste nämligen att här var så mycket outrett, så mycken sanning att leta opp, att man ej kunde fixera några fordringar på en tryckt lapp. Dessa publikationsförslag hade rent social-politiskt syfte och icke litterärt. De föllo, och ställdes på framtiden. Efter Nya Riket presenterades en dag för Johan ett litet blad som kallades Puck och var en teatertidning. Johan tittade på den, fann den klen och mest handla om aktörer och aktriser, samt beröra fruntimmersfrågan på ett idealistiskt sätt. Bladet beskrattades av en skämttidning och de unga redaktörerna förlöjligades. Bland dessa befann sig även en av Johans umgänge, vilken nu anhöll om hans medverkan. Johan svarade nej. Han intresserade sig ej för teatern och var för gammal att ta stryk på det viset. Han hade gått igenom sina femton års skola som författare och hade ingen skyldighet att börja om igen. 
<sec/>
Då väckte detta missnöje, och man brummade redan om att övergiva partiet. Vilket parti? frågade han. Teaterpartiet? Jag kan inte i er tidning se något partisyfte eller något arbete för framåtskridande, helst i en novell realismen i litteraturen litet begabbats. 
<sec/>
Tidningen dog snart. Därpå uppmanades Johan sätta i gång en antologi av unga moderna författare, vilka skulle visa vad de kunde. Bland de unga, som skulle bilda opposition naturligtvis räknades den pseudopietistiska Fru Edgren och den rasande blåstrumpan Agrell, som både saknade talang och förstånd och endast hade vädrat upp Dockhemmets starka ström som kunde få hennes lätta farkost att flyta. 
<sec/>
Anstalter gjordes, ehuru slappa, och så reste Johan ifrån alltsammans. Han kände att i det fårahuset var han för mycket varg att kunna båsas, utan att det skulle komma till bitning. Han var främmande för det litterära partiets estetiska strävan, och skönlitteraturen var honom endast ett vapen eller ett nöje. 
<sec/>
När han nu varit ute ett halvt år hörde han att en radikal tidning kommit till stånd och var utgiven, och han anmodades inträda som frivillig. Återigen hade man rusat åstad, och så skulle han komma efter och hjälpa. Nu var han visserligen inne i skönlitteraturen, men med tolv års erfarenhet i tidningssaker tyckte han att man kunnat inviga honom i hemligheten i förväg. Men han fäste sig icke vidare vid den småsaken utan inträdde som soldat i ledet under de yngres överbefäl. Dessa hade nu ett program färdigt. Med program följer alla möjligheter till strid, och med programmet följer lösen, order, dagtinga och jämka, eller blint lyda. Johan hade sålunda aldrig gjort sig till chef, utan för sakens skull inordnat sig, och detta var icke så svårt, då programmet ännu befann sig i utveckling. Man hade visserligen desavouerat hans så kallade naturdyrkan mera av brist på insikt eller av fångenskap under Mill, men han respekterade deras mening och lät dem hållas för att split icke skulle väckas. 
<sec/>
Det är vid detta tillfälle som Unga Sverige uppträder som chef och utfärdar order till Johan rörande hans uppträdande i processen. När han icke lyder genast, är det de som skicka fram Björnson såsom käpp, vilket ger anledning till en bjärt brytning mellan Johan och honom, och varöver Johan sedan sörjde, ehuru tiden nu redan var mogen till en skilsmässa emedan meningarne gingo för hårt emot varandra. Men Johan, en varg mot fiender, var ett lamm mot sina vänner, och när han förstod att välvilja och eget intresse dikterat deras autoritära beteende, lät han udda vara jämnt. 
<sec/>
Med processen följde ett manhaftigt gemensamt anlopp mot religionsförtrycket i vilket icke damerna inblandades, emedan de icke ha intresse för sådana småsaker. Så länge gick det bra. Men när processen var slut, då bröto damerna in, sökte splittring, ty nu var Johan farlig för dem, och de lyckades få de män, som så väl börjat och utfört den stora striden för de stora frågorna att skiljas för den enda mindre: fruntimmersfrågan. 
<sec/>
Ännu tar Johan icke någon anstöt av eller ens yttrar sig i tryck annat än gillande om de unges strävan, ty han såg ej på detaljer, och han var mera tolerant än de, oaktat fråga var om vem som först skulle haft rätt att yttra sig ovanfrån om den andres verksamhet. 
<sec/>
Än en gång får han erfara att han är partimedlem, oaktat han aldrig ingått i någon enrollering, och att han har chefer, som taga sig friheten ur ett hans manuskript utplocka dem misshagliga meningar, som varken sårade moral, religion, eller på något sätt kunde vara åtalbart, endast därför att det icke gick in på deras åsikter om fruntimmerna. Alla stora frågor voro nu undanskjutna, alla gemensamma intressen brutna – bara för fruntimmerna. 
<sec/>
Och eget nog: socialisterna som han skänkt ett så starkt handtag, då hela Giftas första del går ut på ett enda, att tvinga alla samhällsmissnöjda ut på socialismen, och som uppställer för kvinnan ett enda alternativ: antingen socialism eller ingen frihet, socialisterna kommo honom i ryggen, desavouerade honom, kastade bort en då mycket stark kämpe, bara därför att han var oartig mot fruntimmerna. 
<sec/>
Ett försök att punkt för punkt vederlägga hans uppsats om kvinnornas Likställighet eller tyranni, misslyckades och inskränkte sig till några oskarpa enstaka invändningar och några glåpord. Då blir han först ursinnig och ser i kvinnorna bara ett reaktionärt, själviskt, småsinnat parti, som ville söndra för att härska, men han trycker ner sina lidelser och erövrar lugn för att undersöka innan han fäller. 
<sec/>
Utan hat, utan bitterhet, oaktat allt trakasseri, all lumpen hämnd, sätter han sig att med fortfarande användning av kärleksmetoden experimentera ut den sociala frågan och kvinnofrågan, och sålunda tillkom den kärleksfulla boken, som kallades Utopier. Men innan han skrev den hade han samlat och läst allt vad de skarpaste huven tänkt över frågorna och han är nu inne i socialismen till axlarna, dock utan att låta snärja sig av Berlinarnes industrialismprogram. För kvinnans frigörelse, den kvinna som kommer fortfarande att leva som kön, ser han ingen annan utväg än familjeassociationen där förenade krafter lätt skulle kunna uppfostra barnen. Alltså ingen frigörelse med bibehållande av det gamla samhället. Nej, men det behagade icke. Så här skulle det vara; så här som programmet lyder! Partiet var bildat och programmet färdigt. Dessutom befanns kärleksmetoden vara idealism, vilket den troligen är, och den behagade underligt nog minst de kärleksfulla fruntimmerna. Med full övertygelse, vunnen på erfarenhetens väg, att endast den råaste, brutalaste uttalade sanning kan göra någon verkan, och rasande över att han låtit lura sig reser han till Paris, att övervaka utgivningen av Giftas franska upplaga, samt med den dödligt sårades och duperades ilska, kräva hämnd icke på sina yngre vedersakare, utan ännu oaktat allt, på dessas fiender och sina – de reaktionära och därjämte, på kvinnorna. Reaktionen hade nämligen rest alla sina hundra huvuden och understödd av den splittring fruntimmerna åstadkommit, vunnit en lätt seger efter ett par obetydliga nederlag vid valen. Kvinnorna skulle han säga hela sanningen, alltsammans i den mest hänsynslösa form i en andra del av Giftas, och så skulle kompromiss komma till stånd. För att göra detta farliga experiment, tar han bestämt löfte av sin hustru, att hon aldrig mer skulle läsa hans skrifter, vilket icke var så nödvändigt för övrigt, då hon redan läst första delen av Giftas och haft nog rättssinne att inse, vad han förut först insett, att äktenskapet var något förnedrande för kvinnan. Att hon inte tyckte om att han gycklat med kvinnans små svagheter var klart, men det var snart förlåtet. 
<sec/>
Så var han för tredje gången i Paris. Vad han skulle där att göra är redan antytt och vad han gjorde tillhör memoarerna, ty det hade icke något inflytande på hans utvecklingshistoria. Efter att slutligen över förväntan ha lyckats uträtta sitt ärende väl, reste han ner till Normandiska kusten för att bada och ta en studie på landskap och bönder till kommande arbete. 
<sec/>
Det är nu han får i brev från Sverige höra om den famösa »avsättningen». – Avsatt? frågade han sig; har jag varit tillsatt nånsin? Och hur förhöll det sig med den saken? Han lade den till handlingarne såsom om det icke rörde honom, helst äran att ta stryk tillsammans med några unga män utan andra strävanden än att göra skönlitteratur icke alls lockat honom. Men så kommo underrättelser om att en ny chef för den litterära vänstern var utsedd, och att Fru Edgren befunnits bättre motsvara de unges fordringar. Återigen fruntimmerna! Nu erinrade han sig att han hösten förut varit den första bland de bildade som sagt öppet: jag är socialist, och att han givit socialistprogrammet i sammandrag. Men det hade icke behagat att han skulle få vara den förste, utan därför skickade fruntimmerna efter en riktig socialist, som var en viss hustrus man och hade uniform och träben, och som tillika dyrkade kvinnan. Så här skulle det låta, och inte så där! Avsatt! 
<sec/>
Hur har det yngre släktet fått så höga tankar om fruntimrens förstånd och intresse för samhällsfrågorna? Om de se efter, så behandla de kvinnliga författarinnorna bara ett tema, som har direkt profit för dem: kvinnofrågan, och när de skola vara riktigt generösa frågan om de fattige, dock icke den fattige exploaterade familjförsörjaren; och när de någongång fria till den förtryckte arbetaren, räkna de aldrig ut, att han skulle ha det bättre om icke han nertrycktes av hustru och barn, utan de se bara till huru kvinnan skall få det ännu bättre, på mannens bekostnad. 
<sec/>
Detta är madonnakulten i dess sista skede. Johan frågade en gång en ung författare som var ateist huru han kunde reda sig utan Gud? – Den unge mannen svarade: vi ha kvinnan i stället. Har då moderskulten gått in igen med evolutionsläran, och har det nya släktet remplacerat Gud med kvinnan? Gud var det avlägsnaste ursprunget; när han föll, grep man till det närmaste: modren. Är det så det gått till? Det kan ju vara rimligt att så är. Men då skulle de väl välja modren själv åtminstone, den verkliga kvinnan, som mannen, han må vara aldrig så stark ande, böjer sig för, när hon uppträder med sina attributer livsfrukten och det närande bröstet, mot vilket även den kamptrötte jätten stundom vill luta sitt tunga huvud för att påminnas om sitt ursprung. Men de unga ha uttalat förakt för modren, och de ha i hennes ställe hissat upp den otäcka sterila urartningen Amasonen – blåstrumpan! 
<chapter/>

<chaptername>Kap. VIII.</chaptername>

<chaptername>Han blir Ateist.</chaptername>

<chaptername>(1885.)</chaptername>

<sec/>
När han från Paris kom ner till havsstranden och såg ett stort blått intet, och ögat förgäves sökte ett föremål, örat förgäves ett ljud, togs han av en känsla såsom om han kommit till sin banas slut och stod mitt inför döden. Men nu skymtade icke mera fortsättningen där bortom, på andra sidan, som förr varit hans hopp. Det var slut, absolut. En trötthet som han knappt känt förr, slog ner honom, överansträngd som han var efter att ha skrivit en bok på ett främmande språk; efter att i Paris ha till det yttersta gjort våld på sin naturliga själsriktning och efter att ha kastats mellan hopp och förtvivlan under två långa månader. När han nu satt i sitt rum inför det majestätiska naturskådespel som havet förr erbjudit honom, och nu såg ut genom fönstret där intet gapade mot honom, kände han huru evighetstanken svek, huru annorlunda denna natur i sig själv var, som han förr tilldömt alla de sköna känslor han tagit ur sig och inlagt i den, och han gör en paus i sitt stormande liv och reflekterar. 
<sec/>
Badgäster hade ännu icke anlänt, stället låg ödsligt och var endast besökt av småstadsbor; där rådde fullkomlig stillhet. Han hade ungefär en månads levnadskostnader med sig, men sedan de voro slut såg han ingen hjälp mer. Han satt med en dyrköpt seger i handen, men kunde ej begagna den. Hans skepp hade stått ut stormarne, men förliste i hamnen. När han nu såg sina friska, glada barn leka nedanför fönstret på strandens sanddyner, och han tänkte efter huru obetänksamt han handlat som för de och de motiven satt deras väl i sista hand, och när han förutsåg vilket öde som skulle förestå dem om han stupade, så kom en ånger över honom och en dunkel förnimmelse av att här var icke rätt handlat. Visserligen erkände han ännu, att mänskor i hans ställning kunde drivas att söka gagna större grupper, än den egna lilla familjens, och att han på samma gång han arbetade för ett helt kommande släkte, även arbetade för sina barn. Men så frågade han sig: skulle han med sitt temperament, sin uppfostran ha kunnat handla annorlunda? Nej måste han svara. Dessa premisser ha givit denna konklusion. Därmed uppsteg tvivlet om en välvillig försyn som leder allt till det bästa och som kan tumma mänskors öden. Hans gudsbegrepp såsom innerst varande en objektivering av förnimmelser, hade varit mycket vacklande de sista åren. När han förra gången var sjuk och trodde döden komma, tog hans önskan att ej få dö ung ifrån de sina formen av evighetstanken. Han ville ej tro, att det skulle vara slut, och därför diktade han en evighet med personlig fortvaro. Skaparen hade dykit opp igen i Schweiz, när han inför den härliga provbiten av skapelsen där visade sig, ej kunde få annan förklaring, och när de nya lärorna givit hopp om ett bättre sakernas tillstånd, såg han försynens ledande visa hand, som givit mänskorna kärleken som drivkraft att styra till så alla fingo det bra. Under processens exalterande förlopp, då hela världen reste sig mot honom befallde han sig och de sina i Guds hand, och han kände sig i personlig bekantskap med det högsta väsendet. Men efteråt, när han hörde Guds utvalda rasa ut i hot, hörde furierna, som fordrade kärlek av andra, flämta av ilska över honom därför att han bjudit rättvisa, där de fordrade nya förmåner, när han såg själviskhet över allt på alla kanter, då kom han sakta ut på den tanken att världen styrdes av helt andra krafter än en kärleksfull personlig gud. Och nu kastad ut och tillbaka, ensam, sökte han icke längre utom sig sitt öde, utan för första gången i sitt liv, gick han till sig själv: där låg hans öde, och i alla de andra själven låg världens öde. 
<sec/>
Vilken lång cirkelgång hade han ej vandrat i sedan han elva år förut i Mäster Olof genomskådat det oförståndiga i himlasträvan. Jorden som behövde 100.000 år för att bilda ett skifferlager, skulle nu tvingas på tjugofem år att ändra fyra millioner mänskohjärnor, så att de arbetade som han önskade. Vilken orimlighet! Han hade varit framme och predikat full frihet, och fått stenar av slavarne, som tyckte det var för mycket frihet. – Inte så långt, hade de ropat; vi äro nöjda med mindre. Inte frihet för alla, bara för oss! – Han mindes huru han under sista Stockholmsvistelsen talat vid arbetare om tjänstefolkets och statkarlarnes frigörelse, och de hade ryggat. – Ska tjänarne också ha frihet? – Och skulle han frågat tjänarne om de ville ha frihet, skulle de svarat: frihet att svälta, eller som gifta äta sill och potatis med en gesäll; nej hellre då gå i rena manschetter och äta biffstek på herrskapets bekostnad! – 
<sec/>
Han drog sig till minnes huru vissa missljud bland arbetarne också under processen låtit höra sig. – I ett enskilt brev från en arbetare till en vän hade dunkelt tal om »falska profeter som arbeta för de rika bönderna» stuckit honom. Ty de fåkunniga trodde att hans agrarsocialism gick ut på att förbättra »lantmannapartiets» villkor. Så var det att söka tala till folket! 
<sec/>
Sommaren före processen då han ännu hade framgångarnes glans över sig, och då var erbjuden skriva i Frankrikes mest ansedda tidskrift, under goda ekonomiska villkor för tillfället, gick han i full besinningslöshet och sände bidrag till en av de ödmjukare svenska tidningarne. Han hade nämligen i den sett ett namn på en ung skriftställare, som både genom samhällsställning, börd, god ekonomi, och relationer icke hade den ringaste synbara personliga anledning att sälla sig till de missnöjda. Hade det varit hat, kunde han ha skrivit anonymt. När Johan fick se det namnet i den tidningen tänkte han: finns det sådan tro, sådan offervillighet där, ja, då är det min plikt att offra mitt namn! Och han offrade! 
<sec/>
Men har man sett! Därpå fick han ett vänligt brev från en för detta arbetare, ungefär av innehåll: Ni som är folkets man, får ej skriva i sådana tidningar. Folket vill ha ert stora namn högt, för att kunna se upp till er som en fana. Folket vill ha symboler! – Så aristokratiskt var folket, eller så realistiskt, så förståndigt var folket, att det om så behövdes spelade med falska kort när de gåvo sig i lag med falska spelare. – Johan hade varit en oförbätterlig idealist. Han hade icke endast trott på Gud, utan på änglar! 
<sec/>
Därpå hade de radikala sprängts för meningskiljaktigheter och stodo som tuppar emot varandra. De frikyrkliga som kommit in i riksdagen hade vägrat religionsfrihet åt »de andra». Pietisterna som ett ögonblick luktat på Johan om han icke skulle kunna begagnas, hade gjort ett lindrigt bruk av honom och så slängt honom. I Norge hade folkföraren begagnat folkrörelsen för att bli minister, och när han kom till excellensplatsen sade han: nog! I Sverige hade bondepartiet begagnat sin majoritet för att få bli av med skatter, mot att kungen fick en armé. I Paris hade Gambetta och Jules Ferry, två entusiastiska tvivlare, satt landet under bottenlös skuld och så dragit sig undan med statyer och förmögenheter, den sista dock något skamfilad. I Paris hade han sett Victor Hugos apoteos. Första dagen efter döden gräto tidningarne; andra torkade de tårarne, och tredje funderade de på huru de skulle bäst kunna begagna liket. Alla partier kompromissade om katafalken, och förtjusningen över dödsfallet blev ohejdad, ty den döde hade haft nog smak att dö i maj, då salongen öppnas, och främlingsströmmen anländer. Efter åtta dagar, när sorgfloret kommit upp på triumfbågen, tyckte man det var för mycket och började ångra sig. Medan sarkofagen timrades började de radikala och de liberala slåss om liket. Innan begravningsdagen var inne, hade man ledsnat på den döde, och började trycka anekdoter, som slutligen gingo in på kärlekshistorierna, och själva begravningen firades som ett bondbröllop: Utan tårar, utan sorg, så att en talare fann bäst inför den skeptiska publiken bekänna att det var en glädjefest. Och dagen efter sade Le Figaro att det hela var en kolossal blague! 
<sec/>
Begagna och icke låta sig begagnas; eller i nödfall båda delarne! 
<sec/>
Johan hade också i Paris mycket klokt uppsökt ett intresse som han kunde befordra, och erbjudit sig till begagnande, och därför lyckades han slutligen vinna vad han önskade. Men så länge han gick omkring och bad att få begagna en mängd relationer för sina syften, sade man tvärt nej! Det var alldeles riktigt! 
<sec/>
Emellertid hade han nu i en serie erfarenheter ett stort material att smälta. Genom nyupptagna förbindelser med de unges parti i Danmark hade han förnummit att reaktion, kompromiss, avfall hörde till ordningen för dagen. Estrup hade infört enväldet; och Morgenbladet brutit med den litterära vänstern. Drachmann hade skrivit kungliga vers, och Gjellerup hade efter en renommistisk handelsresa, kommit hem och bett om förlåtelse för att han trott på utvecklingen. 
<sec/>
Ibsen hade i Vildanden stannat vid det resultat att idealism och realism, kärlek och hat, man och kvinna, alltsammans var bosch. Han hade tillochmed släppt tron på kvinnan. Och huru hade man icke rivits om bitarne och sökt på alla håll begagna stycket för sina ändamål: kvinnorna mot männen, männen mot kvinnorna, allt under det den klipske hånaren satt och log åt luggningarne. 
<sec/>
Ur hela denna röra framgick nu småningom för Johan att det ändå alltihop bara var ego som skulle fram, och under en sträng räfst med sig själv, kom han till samma resultat, ehuru han icke just hade lust att erkänna det, så länge alla andra, furier och bödlar, påstodo, och verkligen kunde inbilla folk att de hade kärleken. 
<sec/>
Första steget blev nu att han för sig själv erkände att han varit idealist, svärmat, räknat med änglar, begärt för mycket, använt dåligt sin tid på himla-arbetet, och under det han hänskjutit saken till gud, hade världen regerats helt friskt av åtminstone smådjävlar. Nu sätter han upp för sig så: Om det finns en gud, så angår det inte oss. Vi lämna den frågan såsom olöslig efter som han icke uppenbarat sig. Och vi måste lämna den, ty den skadar oss i detta livet, och detta livet är det enda som bör angå oss. Finns det ett till, så blir det nog bra med det sen! 
<sec/>
Därpå kommer en undersökning av frågan om i världsordningen sådan vi sett den här på Tellus, kan spåras någon utveckling till förnuftighet eller till mänskans lycka. Utan att skrämmas av varken Gud eller ens Darwin genomgår han jordens skapelsehistoria och finner en rörelse, förändringar, rubbningar, omskakningar, men någon påstådd enda lugnt framlöpande utveckling, kan han ej finna. Ty om sådan förelåge skulle först hela växtriket ha genomlupit evolutionsskalan och sedan efter den högsta växten följt det lägsta djuret. Han kunde icke heller finna att apan stod varken andligt eller kroppsligt högre än den kloka och starka elefanten, och vår kvartärperiods elefant stod lägre (var sämre rustad för existensen) än mastodonten och plesiosauriern. Icke voro de geologiska formationerna högre ju längre fram i tiden; de voro bara annorlunda. Inte kunde man tala om att permisk skiffer stod högre än silurisk fastän den senare i avlagringarne förekom såsom senare och i denna förefanns djurarter med mera utbildade organ än hos djuren i den förra. I varje geologisk period härskade de bäst utrustade, det är sant, men varför hade icke grottbjörnen utvecklat sig, och varför hade icke de jättelika flygödlorna lämnat arv till följande period så att människan slutligen framgått som en kolossal jätte, i stället för att vara denna dvärg. Nej det var bara huller om buller och efter vartannat, lagbundna slumpar och nödvändiga nycker och inte någon planlagd skapelse. Jordaxeln hade vickat till lite, och bums flög en hel flora och fauna all världens väg, och ett nytt skede i utvecklingen inträdde utan direkt anknytning till det föregående. Därmed kom han naturligtvis ej ifrån människans härstamning från en apart, men om apan varit en elefant förut lämnade han ogranskat. Såg han därpå ut över människans historia, så var även där allting oorganiserat slumpliv. Bland mänskorna hade utvecklingen varit så ojämn att det ännu fanns kannibaler, växtätare, köttätare, insektsätare och allätare. Och så många civilisationer och kulturer, så många samhällsformer, religioner, filosofier. Antiken hade i vissa fall varit framom nutiden, och kristendomen hade kommit efter som en enda stor reaktion. Förut hade man slagits, sedan hade man lurat varann. Därför var ju också hela samhället grundat på konventionella lögner och på tysta överenskommelser att man skulle lura varann. Den egyptiska kulturen var död och landet låg ännu i slaveri; den palestinesiska var död och turkarne ägde ännu oaktat tre hundra års korståg Kristi grav; den grekiska var död och landet låg som en öken; den romerska var färdig och föll för barbaren. Alltid var det barbaren som segrade. Antingen han kom som turken på Palestina, macedoniern på Hellas, goten på romaren. Kulturen var sålunda icke ändamålsenlig för artens bestånd. Och i det sista fransk-tyska kriget segrade tysken emedan han var mera barbar än fransmannen, och Europas nästa barbar ovanpå tysken, blev kanske ryssen. Det var icke tyskens filosofi som segrade sist, inte hans vetenskap, utan hans rest av barbari som förmådde honom att syssla med en sådan vetenskap som krigskonsten. Han hade inte kärleken han, och inte tron heller, men han hade kanonerna. Alltså den starkaste, icke den mest bildade, icke den fint kännande, icke den kärleksfulle. Nej, allt var sig nog likt i den gamla världen, och förändrat sig hade mycket, men utvecklat sig till allt större förnuftighet knappast, och gud var bestämt icke med vid Sedan, där en kultur gick under. Hade också den historiska utvecklingen gått fram till de flesta människors lycka så behövdes därför icke heller gud, utan människorna kunde själva ha ställt det väl för sig, så pass det nu var. Men nyss hade en berömd ekonom, Henry George, vars namn gick omkring världen visat att framåtskridandet var följt av fattigdomen och i sådan progression att ju större framåtskridandet varit dess djupare fattigdomen; alltså värre än någonsin i våra dagar. Värre än någonsin nu, det var ju åtminstone icke framåtskridande till lycka, och orsaken till all denna nöd, denna jämmer: framåtskridandet självt eller Kulturen! 
<sec/>
Såsom en modern ande måste naturligtvis Johan vara konservativ om han ej trodde på Darwins till liberal teologi upphöjda lära om arternas härledning, och vad värre var om han ej trodde på efter-idealisternas tillämpning av denna evolutionsteori på mänskliga historiens utveckling. Hade de icke inskjutit igen guds försyn då de sade att det som nu var, var det bästa som kunde vara och bättre än det föregående därför att det var senare. Tyckte de då att 1820 i Frankrike var bättre än 1790, och var verkligen Napoleon den förstes regeringstid bättre än Ludvig XVI:s. Kunde vi inte möjligen leva i en tillbakagångstid där tillbakagåendet stod i utveckling bakåt? Sådant hade man sett förr! För övrigt, och till sist, fanns nu utvecklingen till mänsklig lycka såsom inneboende lag, varför uppträdde då vid varje försök till reform ett annat lagbundet fenomen nämligen allmänt motarbetande av framåtskridandet, och detta ändå mera regelbundet, att man kunde tro det stillaståendet vore lagen. Nej det var bara rörelser. Men antingen det var detta eller icke detta, det angick ingen, och allt detta forskande och snokande efter sammanhang eller ursprung var idealism, och tanken på gud var idealism. Fanns nu verkligen också gud, så måste han ignoreras (avskaffas), ty han hade visat sig hinderlig för mänsklighetens sällhet. 
<sec/>
Här råkade han in i motsägelser: har verkligen icke gudsfantasien också gjort människor lyckliga? Nej, ty de som inbillat sig vara lyckliga med gud och förnöjsamheten, skulle ha varit mera reellt lyckliga om de kastat sig på att förbättra sina jordiska villkor. Ja, men var icke den förnöjde lyckligast? Det syntes så, men det var ju bara en inbillad lycka och alltså en mindre än en reell. 
<sec/>
Under det hela denna byken står på och kokar, nalkas nöden sakta men säkert. Han tycker sig se den hur den trycker som en katt för att ta språnget; han ligger om natten vaken och hör flodvattnet stiga, långsamt suckande men avgjort. Om åtta dagar står döden där. Hungersdöden mitt i ett civiliserat samhälle, för en individ och hans föga talrika familj. Existensmedlen slut, alla resurser uttömda, alla hjälpkällor anlitade, och hans arbetsmarknad fördärvad. Det hade han nu vid trettiosex år för att han varit flitigare än andra, för att han arbetat för detta samhälle – där stannade han. Han hade ju strävat på detta samhälles undergrävande, hur kunde han då begära något av detta samhälle? Samhället hade rätt att svälta ut honom, när han icke lät samhället vara i fred. Ja, men var det hela samhället han angripit, och var det allas väl han tillfogat skada? Nej den härskande gruppens endast. Och han hade arbetat för den blivande härskande gruppen, men råkat i missförstånd med den emedan han icke ville lyda order. Och den blivande majoriteten hade redan skrivit en teologi full av villfarelser, vidskepelser och dogmer med kvinnans sakrament, och industriarbetarens ofelbarhet, som den nu med glödande tänger under hans näsa ville tvinga honom avlägga mened på, eller dö. De kommo nu med nytt konfirmationstvång i den enda saliggörande Bebelianismen, och hade redan visat sådan intolerans i bekännelsefriheten att de kastat bort honom, skadat hans anseende, förstört hans existens därför att han icke var ortodox. 
<sec/>
Han vände sig med leda och avsky från hela världen och anstaltade om sitt avtåg ur den ändliga tillvaron. Men nu stod icke det andra landet lockande där på andra sidan med svala skogar, blåa sjöar och varmare solar. Där låg bara en grop i marken, en trälåda och några skovlar skitprat. Där stod ingen välvillig gud mer att höra hans stönande, och skaffa hans barn uppfostran och uppehälle. Detta var realiteten, så här såg livet ut, och den hemska handgripliga verkligheten ruskade honom i nacken så att han i ett kastade upp alla fantasier och drömmar och vaknade. Gud och himmel och evighet måste över bord om skutan skulle resa sig, och den måste hålla sjön, ty han var icke ensam! Alltså över bord med Gud först! Det lättade genast. Och hänvisad på sig själv ensam, gör han sig först denna kardinalfråga: Vad är livets ändamål? Livet självt! Det kan icke vara någon annan uppgift med livet än att man uppehåller det till man dör. Därför har man fått självupphållelsedriften. Därmed hade han sin uppgift klar. Satte sig vid sitt bord, räknade och skrev brev, allt gående ut på att så fort som möjligt komma på ett annat ställe, där andra fördelaktigare existensvillkor erbjödo sig. Ty han ville leva, och måste leva! Bara leva! Det var inte bara, det! 
<sec/>
Detta var nu endast sista stöten åt hans sedan länge undergrävda gudsfantasi, ty det sista halvåret hade givit knuff på knuff. Överallt där han träffade en ung mänska hörde han antingen gud förnekas eller ignoreras. Och även bland äldre hade otron spritt sig. Själva Björnson förklarade sig vara agnostiker eller en som ingenting trodde sig kunna veta om Gud. Johan slog alltid tillbaka med, att det där var en känslosak som icke föll under tänkandet. Det var alldeles riktigt sagt, men just därför skulle han som ville bli en tänkande människa rota upp med dessa rudiment från en lägre form som kallas känslor och ytterst äro oklara förnimmelser. Därpå kom Ingersoll, en entusiastisk ateist, full av tro och kärlek och hopp. Det tog Johan hårt om livet, och han började nu teoretiskt erkänna möjligheten av en försyns undvarande. Därpå får han fatt i Tolstoj, som helt enkelt gör Kristus till Ateist, och likväl behåller hela kristendomens kärna, om det nu var någon kärna där. Så kommer Jacobsens död, då man slåss om liket och diskuterar frågan om han var en troende eller ej. Därpå hans vaknade eftertanke över den där känslosaken, och slutligen framträder ateismen som ett kategoriskt postulat; det måste vara så att ingen gud är, eller vi äro förlorade. När han var färdig med detta får han handfästningen i en liten novell av en ung svensk författare, som mera på känslovägen dock än bevisningens ådagalägger otillräckligheten av gudsbegreppet, och slutligen stärkes han i sin nya tro när han läser Fru Edgrens novellettbevis för guds existens. 
<sec/>
Sedan han med nöd räddat sitt skepp i hamn, känner han sig nödgad att i grund omredigera sin världsåskådning efter den nya premissen: hjälp dig själv; och den nya plikten man måste leva till vad pris som helst, leva för sig och de sina. Allt annat är ärelystnad, otidigt ingripande i mänskors öden, förmätenhet. Den stora saken är intet annat än många stora egoisters stora intresse. För att nu vara riktigt bottenärlig, får han icke längre fråga sig: har du någon plikt att befordra den stora saken, utan han måste fråga: har du något intresse av att den befordras, ty endast intresset berättigar till deltagande, och därför är arbetarens kamp att förbättra sin ställning behandlad såsom en berättigad, under det de ointresserade intelligensernas deltagande i densamma väcker misstro. Det är inte er sak utan arbetarnes, därför tro vi icke på er, emedan ert intresse icke är rent, utan emedan ni naturligtvis vänta ta kakan som de baka. 
<sec/>
Det åtgick månader innan han kunde böja sig, bestämma sig för att bryta helt med all gammal inrotad egenkärlek, alla fantiserade nyttighetsdrömmar, och innan han kunde få sig att bekänna: det var egoism, men den var berättigad. Men då måste hans rättkänsla också svara: om all egoism, såsom alltets drivande kraft är berättigad, så är även de andras, den hatade överklassens egoism, berättigad. 
<sec/>
Frågorna ge svaren, och svaren kasta upp nya frågor. Han inser slutligen att han måste bryta med det förflutna, göra upp bokslut med det gamla, gå igenom hela sin utveckling från barndomen till dato, följa spåren fjät för fjät av sin själs uppkomsthistoria och utan förutfattade meningar gå till verket för att söka rättesnöret för det halva liv, som kanske ännu återstod honom. 
<sec/>
Det var till den ändan han arbetade ut boken Tjänstekvinnans Son, vars slut nu nalkas och vars resultat kanske komma att visa sig i en senare verksamhet, vilken denna nu kan bli. 
<chapter/>

<chaptername>Kap. IX.</chaptername>

<chaptername>Idealism och Socialism.</chaptername>

<chaptername>(1886.)</chaptername>

<sec/>
När Johan först fått fatt i socialismen hade han i den sett en reformplan till hela samhällets ombildning från roten ända upp i toppen. I Genève hade han skaffat sig de äldre socialisternas skrifter att läsa och den som mest behagade honom var Cabet vars Resa i Ikarien experimenterade fram det nya samhället i levande bild. Cabets metod föreföll enkel och logisk: det nuvarande samhället är byggt på familjen, men familjen har isolerat sig och saknar förmåga att utveckla individen till samhällsmedlem, och gör honom endast till familjemedlem. Utveckla alltså familjen genom familjeassociationen eller familistèren, och samhället har tagit ett steg framåt i utveckling: det trånga familjelivet vidgas, man och hustru utträda ur den kvava säng- och barnkammarkretsen och bli medborgare- kandidater färdiga att inträda som medborgare i samhället. Han gör en resa till familistèren i Guise och ser den på nära håll. Finner här utopien realiserad med ångkök och barnhus, men kvinnorna, som nu voro befriade från kök och barnkammare, hade icke arbetsmarknad, och efter att ha suttit sysslolösa hemma, började de ledsna, och skämdes över sin sysslolöshet. De återtogo därför grytorna och barnen för att ha något att syssla med, då friheten att göra ingenting tröttat dem. Men där hade han även fått upp ögonen för mannens hotade ställning. De icke arbetande hustrurna hade nämligen fått rösträtt, och sutto i styrelsen för att bestämma över den tio timmar om dagen trälande mannens inkomster. Detta kunde aldrig vara likställighet! Vidare såg han hela familistèren hotad med undergång på grund av konkurrens, och som fabriken producerade lyxvaror, såsom paraplyställ, spottlådor, fontäner och dylikt började han tänka på industrisocialismens ensidighet. – Därpå får han i hand Marx, Lassalle, Lange, Schäffle, och Bebel, och arbetarfrågan störtar över honom. Arbetarfrågan hade Johan alltid tagit med en liten viss försiktighet. Med arbetare hade man nämligen endast menat industriarbetare, och det här luktade av partiintresse. Varför inbegrepos ej jordarbetare, sjömän, tjänstefolk? I Röda Rummet hade han visat arbetarföreningen såsom en konstituerad och exploaterad valmansförening. Han hade hört skriken när Arbetarinstitutets chef störtades av arbetarne, därför att han yttrat det arbetarne ej borde befatta sig med politik. Det är då han undrar om icke doktorn hade lite rätt. För att befatta sig med samhällsödena fordrades lika mycket vetande som att syssla med läkarvård, aldra minst lika mycket, men för det senare fordrades garantier, för det förra icke. Detta var nu en av de många inkonsekvenser som samhället i sig innebar, och okunniga bönder hade ju släppts in i politiken, och det ena kunde vara lika bra eller illa som det andra. Men nu får Johan själv erfara att arbetarne redan voro ett politiskt parti och att socialisterna voro deras agitationsutskott eller yttersta vänster. Han blir nämligen förklarad i akt, eller kallad konservativ, därför att han icke ville gå med på ett visserligen stort kotteriintresse, utan sökte friheten för ändå flera. Han ville icke vara med om att redigera om samhället för en enda klass skull, utan för alla klassers. Detta behagade icke klassen. Och lustigt nog, arbetarne som applåderat reformatorn i Lycko- Per, vilken ville att alla skulle gå på släta gatstenar, räknade numera bland alla endast sig själva. Vem var nu den konservative? Och hur blir man konservativ? Det kan gå så antingen att man åldras och tiden växer förbi en, eller så att ett parti genom stark agitation får ett program voterat liberalt. Allt som icke är med om programmet är konservativt. Om tio år är det sannolikt att i Sverige den anses konservativ som ej anser kapital vara stöld (undantag: arbetarnes sparbanks- och agitationskassor); den som ej tror på Marx filosofiska system; den som ej är ateist; den som ej tror på kvinnan; och framför allt den som ej tror på den förtryckta arbetaren. 
<sec/>
»Näst bödeln är ingen så osympatisk som martyren.» Man tror ej på martyrer mer, emedan man vet att ingen tar emot obehag utan motsvarande eller större fördelar. Johan själv hade avslöjat sig som en egoistisk martyr, och hade nyss avslöjat den underkuvade kvinnan. När han nu hörde arbetarnes klagomål såsom om de voro de enda som hade det svårt, och läste deras djärva fordringar att hela samhället skulle bispringa dem, fattades han av lust att undersöka om de voro olyckligare än andra och därför förtjänade ett sådant lovsjungande, kelande deltagande framför andra olyckliga. Proletärer hade han sett i alla klasser: i den litterära, artistiska, i lärarnes, i ämbetsmännens, i militärens, i överklassens pauvres honteux, i torparnes och statkarlarnes, tjänarnes, överallt. 
<sec/>
Han samlade ur minnet enstaka erfarenheter, läste redogörelser, studerade på levande material och kom genom jämförelser och iakttagelser till ett provisoriskt resultat, som han sedermera verifierade. 
<sec/>
Börjande med en undersökning av själva observationsmetoden hos mänskan i allmänhet fann han att iakttagelseförmågan och uppmärksammandet arbetade monomant och automatiskt. Han erinrade sig, hurusom den tiden han börjat studera geologi den första stenart han observerat under en exkursion var devonisk kalk, mörkblå med vita kvartsstreckar, ty han bodde händelsevis i en trakt där denna formation låg blottad. Under de följande fjorton dagarne såg han bara devonisk kalk vart han kom. Det var nu ingen hallucination, ty kalken fanns där, men innan han fått uppmärksamheten på den hade han aldrig märkt den. Nu däremot såg han den i stenmurar, i vägens makadamisering, i trappsteg, i kakelugnstenar. Han gjorde en liten resa, och han såg varken mänskor eller hus eller träd, utan bara klippor och stratifikationer, och bland dem föll alltid ögat på devonisk kalk. Han var besatt av devonisk kalk. Den som läst en läkarbok om en viss sjukdom tror sig ha den sjukdomen, och alla diagnosens fenomen slå in. När han var i Paris, och umgicks med Björnson, var denne sysselsatt med att bortskaffa brunsten ur världen och läste till den ändan brunstlitteratur, och nu såg han bara brunst. »Kongen» var karaktärslös av brunst, Sverdrup kompromissade av brunst, kvinnorna voro underkuvade av brunst, sillfisket hade avtagit och trävarorna sjunkit av brunst. Det var farligt att komma nära Björnson den tiden, ty han såg bara brunstens härjningar hos sina vänner och närmaste. Han såg den i artisternas målningar, författarnes arbeten, i mänskornas enklaste handlingar. 
<sec/>
Huru härjade icke Dockhemmet epidemiskt i många år, så att varje vårdslös och lögnaktig fru var en Nora, och varenda äkta man en Helmer. Man såg bara underkuvade ädla kvinnor och tyranniska lumpna män. De andra syntes inte. 
<sec/>
Skulle det nu icke vara möjligt att av analogi den olycklige fattige arbetaren som syntes överallt var en monomani. 
<sec/>
Johan drog sig till minnes några små fakta att börja med. När Röda Rummet utkommit sändes honom en hälsning från en arbetare, som känt sig sårad av skildringen av arbetarförbundet. Johan hade nämligen låtit hjälten komma upp i frack efter en middag, och på grund av denna festdräkt betraktas med misstänksamma blickar av arbetarne. Hälsningen han nu mottog av den sårade arbetaren lydde så: om författaren ville komma upp i föreningen, så skulle han få se att de hade frackar allihop! – Jaså de hade frackar allihop, det antydde åtminstone inte djup fattigdom, och Johan hade icke haft råd köpa det festplagget förrän han var tjugosex år. 
<sec/>
Under Stockholmsvistelsen vid processen, kom en för detta arbetare, numera verkmästare upp till Johan och ville intervjua honom. 
<sec/>
– Känner herrn arbetaren, frågade han Johan skarpt. 
<sec/>
Johan kände ingenting om arbetaren än att han var exploaterad av kapitalet och djupt olycklig, »den olyckligaste av alla», hade han nyss skrivit, men han trodde sig känna honom i botten. 
<sec/>
– Jag ska säga herrn, upptog verkmästaren, att sådana goda dagar jag hade som arbetare, har jag aldrig haft som verkmästare. 
<sec/>
– Det är gott att säga det nu, efteråt, invände Johan. 
<sec/>
– Ser herrn, sedan maskinerna kommo, är arbetaren icke längre kroppsarbetare, utan ämbetsman. Han kontrollerar med en skruv eller kran arbetets gång, men han arbetar icke mer själv. 
<sec/>
– Ja, men maskinen förfäar honom mer än kroppsarbetet. 
<sec/>
– Nej, det gör den icke. Ty nu står han vid sitt hjul och läser sin tidning med cigarren i mun. 
<sec/>
– Det är inte sant, sade Johan. 
<sec/>
– Hur vet herrn det? Har herrn arbetat i fabrik? Nej, ser herrn, ta reda först på hur det förhåller sig och skriv sen. Ni vet inte vilka ärenden ni gå, när ni viglar upp arbetaren. Han som har fått kasta sitt arbete på kapitalistens maskin, som exploaterar fabrikantens maskin, han skulle inte resa sig mot maskinerna som befriat honom från det tunga kroppsarbetet. Men vet ni vad han gör, när han blir missnöjd och vill skada kapitalisten; han förstör maskinen. Ni har ansvar, för vad ni skriver. Arbetaren är redan en herre, som vill bli er och allas herre, och vi ska ju inte ha några herrar mer. 
<sec/>
Johan var monoman på arbetaren, kastade tillbaka allt, såg inga motiv, tog inga skäl. 
<sec/>
I Paris träffade han om våren händelsevis en svensk förskärare vid en skrädderifabrik. Mannen hade förr varit mästare och haft arbetare, men hade måst sluta emedan arbetarne höjt sina fordringar på lönevillkoren. Han var fortfarande arbetarvän, men han ansåg icke arbetarne så vanlottade, och han var mera nöjd med sin ställning nu som arbetare än som mästare. Så kom just den stora skräddarstrejken i Paris, och han stod utan arbete med sin familj i främmande land. Nu när det klämde till om hans sko fick han en ny syn på sakerna. 
<sec/>
– Att förbättra sina villkor, har var och en rätt till, men att behandla mästrarne som banditer, det är inte riktigt. De göra inte mer och annat än vad varje gesäll skulle göra om han blev mästare. 
<sec/>
– Ja, men systemet är orätt, sade Johan, de skulle ha andel i vinsten. 
<sec/>
– Ja, men när jag var mästare, blev det ingen vinst utan förlust, och den ville de min själ inte dela. Och om också här en stor mästare genom sina relationer kunde sälja så att han lade av tjugo tusen francs om året, så skulle för det första icke detta års vinst få utdelas, ty nästa år kunde gå med förlust och då behövdes reservfond, och för övrigt, vad vore arbetaren hjälpt med 50 francs kanske på en årsutdelning. Nej, socialismen går inte nu! 
<sec/>
– Nej inte med detta systemet, sa Johan. 
<sec/>
– Låt oss få det nya snart, sa skräddaren, som strax därpå reste till Amerika för att komma mitt in i Chicago-strejkerna. Emellertid: denna förskärare eller arbetare förtjänade tre à fyra tusen francs, bebodde med familj en liten nätt våning med matsal möblerad som en borgares och var alltid väl klädd, och hans barn sågo alltid fina ut och hustrun även. Det var således icke direkt fattigdom, men det var en osäker ställning. Osäker av flera skäl, icke minst nu av arbetarnes för tillfället överdrivna fordringar. 
<sec/>
När han senare gick igenom redogörelser för arbetslöner i alla Europas samhällen upptäckte han att det fanns rika arbetare och fattiga såsom i alla andra samhällsklasser och att det generella talet om den fattige arbetaren var lika ogrundat som om den underkuvade kvinnan. I Belgien uppgavs att vissa glasblåsare kunde förtjäna 20.000 francs om året dock med skyldighet avlöna hantlangaren, som icke fick alltför rundligt; en diamantslipare i Amsterdam kunde ha ända till 30 francs om dagen, eller 9.000 francs om året; en ebenist i Paris till 20 francs om dagen; en maskinarbetare i det ruinerade Tyskland 6 mark om dagen; en pianofabriksarbetare i samma land omkring 2.800 mark om året; en juvelerararbetare i Rom ända till 25 lire om dagen eller 7.500 lire om året. Att lönerna även kunde vara ytterligt små det visste man alltför väl. Men varför voro lönerna i vissa grenar så små? För det första, emedan arbetet var blivet så lätt genom maskinerna att det icke ansågs mera värt, helst numera till detsamma kunde begagnas barn; kunde arbetaren då begära att ett lättare arbete skulle betalas lika högt som ett tungt? För det andra emedan fabrikanten måste betala mera för maskinen som gjorde det verkliga arbetet, och sålunda mindre åt arbetaren som var hantlangare åt maskinen. För det tredje: det stora tilloppet av arbetssökare, vilka faktiskt underbjödo varandra för att döda konkurrenter; och icke kunde arbetaren begära att fabrikanten skulle bjuda honom mer än han begärde. Var kom det stora tilloppet ifrån? Det var frågan? Från landet svarades. Varför kommo de från landet? Av många skäl: bondens övertaliga barn som ej hade jord, måste ut i världen; införandet av åkerbruksmaskiner, som gjorde armar överflödiga; missnöje med det karga och osociabla livet ute på landsbygden och allmänt berättigat begär att söka förbättrade villkor, större njutning av livet. Det var sålunda därutanför staden, på landet som roten satt till den värkande tanden. 
<sec/>
Det är nu han kastar sig på studiet av jordarbetarens villkor och kommer till resultat som göra, att han finner arbetarfrågan som den kallas endast vara ett symptom och att sjukdomen själv låg djupare, samt att industrisocialisternas begäran att få statens mellankomst att dölja symptomet icke var detsamma som att bota sjukdomen. Och så inser han snart att arbetarrörelsen hade en mera politisk än social natur; att arbetarne endast vore det fjärde ståndet som nalkades för att i sin tur få undanskaffa bourgeoisien och visa världen huru de kunde regera. Nå, det var deras tur, mycket riktigt, och deras revolution var lika berättigad som borgarnes förra gången, men hade den också förmågan att giva hela samhället den organisation som erfordrades, och var den tillräckligt demokratisk att kunna tillgodose alla samhällsklassers bästa. Detta var en ny fråga. Arbetaren är icke längre den lägsta klassen. Själv anser han sig stå över bonden, vilken han föraktar i dennes egenskap av kroppsarbetare; själv kallar han sig herre redan och håller under bättre villkor tjänare. Har han visat sig i sitt uppträdande tillräckligt liberal mot andra betryckta klasser? Låt oss se! Han petitionerar och skriver, eller låter skriva att han icke bekänner den fria konkurrensen eller Manchester-läran utan vill statens mellankomst för en normalarbetsdag, barnens skydd och så vidare. Han vill således skydd. Nu kommer en riksolycka under form av en jordbrukskris och hotar landets huvudnäring. De nödställda begära såsom välgörenhet statens mellankomst i en övergående skyddstull. Arbetaren höjer sitt rop: frihet och intet skydd. Skyddstullar äro barbari, som gagnar de andra för att skada oss. Ja, men han hyllade ju skydd för sig! Alltså för sig, men icke för de andra. Vidare förstod han icke att hans bröd bleve lika dyrt, med tull som utan efter som bagarnes skrå diktera priset; vidare förstod han ej att en ruinerad bondeklass på ett par millioner köpare mindre skulle ruinera industrin och sätta svärmar av arbetare på bar backe. 
<sec/>
Arbetaren, fiende till den fria konkurrensen, predikar ändock kvinnans fria konkurrens med familjeförsörjaren. Varför? 
<sec/>
Ibsen hälsade i sitt norska trontal de två nya adelsstånden arbetaren och kvinnan! Var det ironiskt som vanligt eller profetiskt? 
<sec/>
Arbetaren är nog den nya bourgeois’n som med nästa revolution kommer till makten med sin svärm av juridiska biträden, och det är intet ont i det att nivån sänkes, att den gamla överklassen slopas och en ny kommer upp. Det är kanske det mest rationella ändock i hela utvecklingen efter som det tyckes hittills ha gått så steg för steg, och segraren har rätten. Men nu komma nya frågor bakom. Skola de andra samhällsgrupperna med bifallets tystnad åse detta och skola de ej göra motstånd. Rätt och rättvisa räknas ju ej med, men antag att en stor majoritet ännu trodde på dessa faktorer och ville ha dem med i räkningen, har arbetaren rätt i alla sina anklagelser mot kapitalisten. Har han rätt till maskinerna, och är han hjälpt med dem, och kunna icke andra medel avhjälpa hans nöd där den verkligen finnes? För att ha rätt måste man vara majoritet, både därför att de flestas lycka är det bästa för det hela, och därför att endast en majoritet får rätt, vilket är huvudsaken. Äro arbetarne i Sverige majoritet? Statistiken upptager 410.371 personer med kvinnor, barn, tjänare och biträden under rubriken gruvbrytning och tillverkningsindustri; men 2.309.790 under jordbruket och dess binäringar. Om man ur den första siffran destillerar ut arbetarne ensamma, eller de »exploaterade» får man enligt en annan ansedd uppgift 52.000 industriarbetare i runt tal på en folkmängd av 4 1/2 millioner, alltså en försvinnande minoritet. Men arbetarne hava slagit under sig och satt sitt namn på den stora renässans-rörelse som med Franska Revolutionen gick ut på hela samhällets omdaning och skapat en ortodox arbetaresocialism med en bibel full av fundamentalvillfarelser från äldre datum och ur vilka katekes och handbok redan äro utdragna. De stora profeterna äro Karl Marx och Lassalle med vilka »eviga» socialistsanningar kommit till världen första gången, och på vilka man måste tro för att varda salig, ehuru moderna fritänkare redan vederlagt huvudsanningarne. 
<sec/>
Kapital (eller egendom, det är inte så noga) är stöld; så lyder ungefär första budet, billigare uttryckt: allt kapital är frukten av arbetet och arbetet ensamt, kapitalisten innehar frukten av arbete, därför är kapitalistens innehavande av kapital eller frukt av arbete stöld. Är det en riktig syllogism? Kan icke åtkomsten av andras arbetsfrukter ske på annan väg, till exempel genom byte eller köp? Här kommer till exempel en driftig och ärlig arbetare till en by, där det finnes en hop övertaliga bondbarn, som svälta och fara illa emedan jorden ej räcker eller är illa skött. Mitt igenom byn rinner en å som råkar bilda ett vattenfall. Den driftige och ärlige äger icke ett öre, och vattenfallet är värdelöst för bönderna. Den driftige och ärlige är ingen kapitalist eller illasinnad exploatör, men han vill leva som alla andra, och han har två tusen kronor på sparbanken, som han lagt av på sitt arbete under tio års tid i stället för att skaffa sig brännvin på krogen. Med dessa besparingar köper han vattenfallet på femtio år. Med sitt vattenfall som han ju ärligt förvärvat och med sitt goda rykte som ärlig och driftig går han till andra ärliga och sparsamma män och lånar en summa till uppbyggande av en mycket liten till exempel hattfabrik. Därpå frågar han de utsvultna bondbarnen så här: gossar, ni ha ätit sillake och potatis hittills och sutit i solskenet; vill ni arbeta hos mig tio timmar om dagen, ska ni få varje dag äta bröd och sill och potatis, och om ni äro flitiga få kött om söndan och ett glas öl. Bondbarnen välsigna den ädle mannen och fabriken går. Om lördagen när avlöningen faller ut strömmar en liten skärv till byns handelsman som ger bondbarnen varor mot pengar; en skärv går till bagarn, många gå till värdshuset, där man äter och dricker. Men när handelsmannen nu fått in pengar går han också oftare till bagarn, och bagarn går till värdshusvärden och värdshusvärden går till bondgubbarne och köper säd och kött, och nu stiga prisen i en ända och falla i en annan, men när alla få sälja så blir det allmän belåtenhet. Fattigvården får mindre utgifter och föräldrar slippa föda övertaliga barn. Nu komma följderna. Fabriken gör halmhattar, och tillverkningen av flätorna blir dyr, ty bondgossarna ta lika mycket för det lätta arbetet som för att sy ihop hatten. Fabrikanten går omkring i byn och frågar gummor och flickor om de vilja fläta halm på lediga stunder medan de sitta sysslolösa och vakta barnen, getterna eller vaka på grytan. Ja det vilja de. Men de få mindre betalt, emedan arbetet är lättare, och emedan de kunna göra det billigare samt emedan de ha en man och en far som försörjer dem, och alltså deras tid är billigare. Nu blomstrar byn och affären går. Fabrikören lägger ihop pengar och blir rik. Som rik bygger han hus, och köper värdelöst timmer av bonden, kalk av handelsmannen, och nu skaffar han sig hästar, och måste köpa havra av bonden; och hans tjänare behöva mat i stor mängd. Och bönderna ta opp gamla gräsvallar för att så vete och havra och allmän belåtenhet råder i byn. 
<sec/>
Så kommer en socialist till byn, en riktig Berlinerkrabat, och på krogen håller han tal för arbetarne, som nu haft råd att gifta sig och försörja böndernas döttrar. Han håller ett tal ungefär så här: allt kapital är samlat arbete; denna kapitalist har blivit rik på ert arbete, ty utan ert arbete skulle han ej blivit rik. Maskinerna äro arbetarens, alltså är han en tjuv. Visa honom att hans kapital är värdelöst utan ert arbete och gör strejk! 
<sec/>
Därpå göra de strejk och bullra utanför fabrikantens fönster. Denne kommer ut och åhör verkmästarens tal om kapital och stöld. Vad skall nu fabrikanten svara utan att skryta med att han fått hela byn att blomstra? Kan en upplyst läsare räkna ut det? Denna man hade aldrig stulit, bara skänkt ifrån sig. Han hade skänkt deras vattenfall värde; han hade skänkt bondgossarnes arbete värde; han hade givit kvinnornas sysslolösa stunder värde; givit jorden och alla bytomter värde. Varmed? Sin ärlighet, sin sparsamhet, sitt förutseende, sin driftighet: alltså genom sitt arbete, och sin intelligens. Detta var kapitalets upphov! Och icke stöld. – Ja, men utan deras arbete ... invänder socialisten, hade han ej blivit rik. – Ja, men bara med deras arbete i solskenet, hade han ej blivit rik, alltså var icke bara deras arbete kapitalets uppkomst. En arbetare hade icke riktat honom, men han hade höjt ett par hundra över fattigdomen. Var det icke jämnt spel? Kanske de stodo i lika stor skuld till varandra och alltså voro kvitt? Ville de icke vara nöjda, kunde han i morgon dag telegrafera efter två tusen bondpojkar som med uppräckte händer skulle tacka honom för att han gav dem fläsk och bröd i stället för saltlake och potatis. Hade icke han riskerat sina besparingar då han började företaget, och riskerade han det ej var dag? Skulle han icke ha en riskpremie, och skulle han ej som direktör ha arvode? 
<sec/>
Antagom att arbetarne nu fingo eller togo fabriken, för att alla bli så rika som han. Affären sjönk genast, ty de visste icke var köparne funnos, de visste icke huru en korrespondens föres, huru växlar skrivas, böcker skötas, pengar placeras. Fabriken som i den driftiges och kunniges hand gav 20.000 kronor om året, kunde nu ej giva mer än 10.000, och nu fingo första året de 200 arbetarne en utdelning på 50 kronor, vilket till deras medellön gav 850 kronor i stället för 800. Året därpå skulle maskinerna repareras. Som arbetarne icke hade skaffat sig ett gott namn genom förstånd och driftighet fingo de ingen kredit. Fabriken gjorde konkurs. Husen voro värdelösa och arbetarne som stulit sitt kapital fingo nu se huru kapital kan vara ärligt förvärvat, och i en driftig hand äga stort värde, men i okunniga händer vara värdelöst. 
<sec/>
Detta var nu ett fall, men ett ganska vanligt fall av kapitalbildning. Det finns så många andra fall där kapital uppstår av eget arbete att något tal om stöld ej kan bli fråga. En läkare blir rik utan att exploatera några arbetare; en bonde upptäcker en gruva; en ingenjör uppfinner en maskin; en son ärver (t. ex. en läkares förmögenhet); en missväxt i Tyskland kan göra en rysk spannmålshandlare rik utan att han behöver stjäla; ett krig kan höja värdet på en rentiers papper utan att han ockrar på nöden. O.s.v. Kapital kan ju ligga i annat än kroppsarbete, i gott förstånd, flit. Men Marx var filosof, och vad värre var tysk, idealist, och hegelian. Hans metod består i att uppställa som översats det sökta resultatet, just det som skulle upptäckas. Därpå samlar han en stor mängd fakta som bevisa för; de som bevisa mot utelämnas. Det är en gammal god filosofisk metod. Marx var icke heller bara den lärde forskaren, man velat göra honom till, utan den passionerade agitatorn, som från London redigerar Internationalens program. Lassalle var hans reseombud. Båda voro idealister, sågo eldrött, och ville ha genast förverkligat vad deras skrivbordsfantasier skapat. Hur kunde de annat, barn av reaktion och romantik, levande och verkande innan ännu transformismen hunnit rensa de gamla hjärnorna. Och hur kan ett ungt släkte våga bygga på så gammal, redan förhistorisk grund. 
<sec/>
Johan hade alltid haft litet rädsla för den där slags socialism; och han hade endast i »agitatoriskt syfte» eller experimentvis upptagit lånesatser ur dess böcker, dock lämnande frågan om privategendomen på tillväxt. När han nu börjar granska arbetarfrågan, finner han snart, att med dess enbara lösning samhället icke är räddat. Icke vore tanke- och yttrandefrihet garanterad med att arbetarne erhöllo maskinerna (en massa arbetare voro pietister); icke vore man säker om politisk frihet heller (det fanns monarkistiska arbetare som gjorde kungliga processioner). Vidare började han se i industri-arbetaren icke den allranyttigaste av samhällsmedlemmarne, ty han producerade icke, utan endast bearbetade, och ofta en massa tvetydiga nyttigheter som ofta voro rena onyttigheter, såsom galanteri-artiklar, lyxmöbler och sådant som endast kom i andra hand. Med hans natursvärmeri skulle arbetaren snart få utseendet av en utväxt på den andra stora utväxten storstaden, och som genom någon grundlig operation endast kunde exstirperas. 
<sec/>
Det är då han inträder i andra graden av socialismens Salomostempel och blir agrarsocialist, eller konservativ socialist såsom alla de grupper kallas vilka icke äro ortodoxe maskinsocialister. 
<sec/>
När Johan utgivit Likt och Olikt, i vilken han begått den dödssynden att tvivla på att den pågående utvecklingen var ett framåt, råkade han få läsa den världsberömde Henry Georges bok om Framåtskridandet och Fattigdomen. Där förekom bland mycket annat ett kapitel som hade till överskrift: Möjligheten av ett tillbakagående i den moderna civilisationen, och inne i det kapitlet stod att läsa följande: 
<sec/>
»Det förefinnes just nu en böjelse att le åt varje antydan om att vi icke i alla avseenden gå framåt, och vår tids anda liknar den som utmärker det påbud, vilket den inställsamme premiärministern föreslog inför den kinesiske kejsare, som lät uppbränna de gamla böckerna: ’att alla som våga tala med varandra om Schi och Schu skola avlivas; och de som anföra det förflutna i akt och mening att klandra det närvarande, skola lida döden jämte sina anförvanter’.» 
<sec/>
Därpå framkastar George en förmodan om att vi befinna oss vid en civilisations slut. Samhällets räddning finner han icke i maskinernas expropriering utan i en enda utsträckt jordbruksreform, alldeles vad de numera utgrinade fysiokraterna i förra århundradet predikat. Samma antydan om industrisamhällets undergång och avlösning av ett jordbrukssamhälle hade Nordau redan i Lögnerna. Och agrarsocialister funnos i hela Europa: i England hade R. Wallace 1883 föreslagit jordens nationalisering; i Tyskland funnos agrarierna med professor Adolf Wagner som målsman, och i Frankrike träffade Johan agrarkollektivister, om vilka han senare vill orda mycket. Nu hade han åter varit en halv aln före, och när han i förbigående slänger ut en vink om samhällsfrågans lösning genom jordbruksreform samt om civilisationens återtåg komma rykten i omlopp om hans sinnestillstånd, som på allvar börjar undersökas genom delegerade. Vad den bildade världen nyss läst, hört och diskuterat (George var läst i ett par hundra upplagor och recenserad i alla världens tidskrifter) det var ännu dem svenskom en galenskap. 
<sec/>
När Johan så kom upp till Paris igen och under observationer på storstaden stärktes i sin mening om eländets växande med civilisationen (Paris hade 400.000 fattiga), men befinnande sig i en minoritet och därför nedtryckt, fick han en morgon läsa i Parisertidningen par excellence Le Figaro om huru Greve Tolstoj, dagens hjälte i Frankrike, hissat upp den gamla fanan Rousseau, brutit med skönlitteratur och samhälle, och nu predikade krig mot civilisation, återgång till sunt liv i den enkla mest passande miljö som landsbygden erbjuder mot staden, och blivit bondeprofet. Boulevardtidningens löje är släckt för dagen och han begrundar aktningsfullt fenomenet utan att dock vilja bli apostel. – En dåre till, tänkte Johan; glad att han icke längre var den enda, där heller. Och Tolstoj var icke heller den enda i Ryssland, ty hela nihilismrörelsen, likasom kommunupproret i Paris var ju en revolt mot lyxkulturen, grundat på natursvärmeri. Det var således halvignorantens unga bondgrin Johan denna gång råkat bli föremål för, och vad värre var själva stormästaren i Berlin, Bebel, tyckes ha varit gripen av samma längtan till en sund återgång. Sålunda har mästaren sagt: »Det nya samhället skall lättare lösa denna fråga (om jordbrukets höjande) därigenom att det småningom upplöser de stora städerna och decentraliserar befolkningen.» Och han är stundom icke alldeles fri från litet arkadiskt svärmeri då han skildrar huru i det nya samhället »lantbefolkningen ägnar sig åt industri, industribefolkningen åt åkerbruket»; ja den vilde agitatorn som delar sin tid mellan riksdagen och verkstaden har redan fattats av ålderdomens rena lusta till en liten trädgårdstäppa, vilken åtrå han generaliserar in i det nya Samhället, där »varje kommun skall bilda en kulturzon i vilken större delen av levnadsbehoven odlas. I synnerhet skall då trädgårdsskötseln, denna den angenämaste av alla praktiska sysslor uppnå sin högsta blomning. Blommor, praktbuskar, grönsaker, fruktträd erbjuda ett outtömligt fält för den mänskliga verksamheten, och detta arbete speciellt är detaljarbete, som utesluter användning av större maskiner.» 
<sec/>
Han svärmar ju den store realisten, och drömmer om ett folk av idel trädgårdsmästare. När nu Johan kom fram med agrarsocialismen mottogs han av minderåriga Beblare såsom en den gamla tidens barn, vilken ville sätta sin lust att »bo på sommarnöje» i system. Var det okunnighet eller sämre motiv som dikterade det utlåtandet? Men även Bebel talar om vetenskapen, om de sköna konsternas förnedring till yrken, och förutsäger konstens återvändande till fri lek i ett nytt samhälle. Johan var sålunda en ren Bebelsocialist i alla punkter och till och med i kvinnofrågan, där han i likhet med profeten förklarar att kvinnans frigörelse (det vill säga hållande till strängt arbete) »är under nuvarande samhälleliga och politiska inrättningar likaså omöjlig som arbetarfrågans lösning». 
<sec/>
Varför mottogs samma läror förkunnade av Johan med sådant illalåtande av ungsocialisterna i Sverige? Det måtte ha varit rent personliga illvilliga motiv av vännerna – eller väninnorna. Avsättning till vad pris som helst. Inte så där, utan så här! 
<sec/>
Efter välförrättat ärende i Paris drog Johan ut på franska bondlandet där han vistades i tio månader och studerade ett och annat, däribland bönderna. 
<sec/>
Under denna tid uppträder agrarsocialismen i Frankrike och tas om hand av Nouvelle Revue, som publicerar Eugène Simons under den maskerade titeln La Cité Chinoise framlagda förslag till samhällsfrågans lösning genom en enda skatt på jorden eller impôt métrique. Och strax efter utkommer Toubeaus utförda arbete om befolkningens höjande genom metrisk beskattning; och därpå får rörelsen ett organ i Fernande Maurices tidning La Terre aux Paysans. 
<sec/>
Dårskapen var nu satt i system och gjorde propaganda. De franska agrarsocialisternas läror innefattade i korthet följande huvudpunkter. Industriarbetarnes trängsel i städerna uppstår genom invandring från landet; denna invandring har till huvudorsak: brist på jord. Botemedel metrisk beskattning, till exempel 25 francs hektaren. Den lilla jordbrukaren förlorar intet, men den store tvingas sälja skogar och jaktmarker för underpris och slå sig på det lilla jordbruket som lönar mer än det stora. En annan grupp tillägger: utdela genast de 16 millioner tunnland oodlad jord som ligger i lägervall; förbättra åkerbruksmetoderna och gör jordbruket till trädgårdsskötsel, så skola fem gånger så mycket folk kunna födas på Frankrikes jord. 
<sec/>
Härmed var nu avsikten att behålla lantbefolkningen på jorden och ej genom översvämning i städerna pressa ner arbetslönerna för industriarbetarne, ty det var den överflödiga tillgången på armar som satte ner lönerna och ej kapitalisterna, det visste man väl, och lönerna skulle genast stiga, om det blev brist på arbetare. 
<sec/>
Varför är nu agrarsocialismen så förhatlig för arbetarpartiets ledare, och avsnäses den genast som konservativ? Jo synbarligen därför att den kan möjligen bidraga till en avveckling av samhället och därmed undvika konkurs. Men arbetarne vilja bankrutt, och missnöjet får icke svalna utan måste hållas vid liv. Det kan ju också vara möjligt att en kris är bättre än en långsam utveckling, men den kan även medföra panik och framkalla kompromisser av ändå sämre natur. 
<sec/>
I Tyskland har man sålunda från industrisocialisternas sida tillgripit alla den tyska filosofiens utvägar att konstruera fram ur statistik ett system som skall visa att det lilla jordbruket är det sämsta av allt och att bonden är en fossil lämning som håller på att petrificeras i lagringarne av den samhällsformation som är under bildning. För det ändamålet valde socialistrevyn Neue Zeit Frankrike till offer, där jordegendomen är mest styckad i Europa, och där bonden faktiskt är den enda klass som äger ett välstånd som både är oberoende av industri- och handelskriser och till och med står utom inflytandet av utländska spannmålskonkurrensen. Nu skulle motsatsen dock bevisas, och man går till verket med en obevisad sats: industrin har gått från hantverkeri, då arbetaren ägde maskinen till storindustri, alltså skall jordbruket gå från litet till stort, emedan det är utvecklingens lag. Såsom bevisande exempel tages Amerikas jättefarmer, vilka för sammanhangets skull antagas drivna med ångplog oaktat de drivas med hästar och mulåsnor, och för jämförelsens möjlighets skull icke omtalas bestå av jungfrujord som ej behöver gödslas. Jämförelsen som sålunda haltade på båda benen får emellertid stå stadigt som premiss i det idealistiskt-filosofiska system som nu grundas på Marx’ falska premisser. Därpå rycker statistiken fram, och nu visas hurusom i Frankrike de departement där stort jordbruk drives, jorden ger mest, och i de där lilla jordbruket råder jorden ger minst. Men nu vill olyckan att för det första ett av de departement som anföras under rubriken stor jordegendom, departementet Nord, just är det departement där jordegendomen är mest delad i hela Frankrike, och det bäst odlade. Därpå kommer ett felslut. Vad vidare angår de omkring Paris belägna jordegendomarnes stora avkastning per hektar, så har återigen den farliga statistiken talat tvetydigheter. Det är sant att i nämnda departement de största arrendatorer finnas i Frankrike, men är jordegendomens storlek orsaken till den stora avkastningen per hektar? Nej, ty närheten av huvudstaden har gjort gödningsämnen lätt tillgängliga och billiga, och dessutom har den stora arrendatorn den vanan att lägga ner pengar på artificiella gödningsämnen. Tag bort utlägget ur kalkylen, och se sedan efter avkastningens netto. Intet departement ger så mycket som departementet Nord, därför att det är styckat i oändlighet och därför väl skötes, och dess verkliga medelavkastning är ändå större än Seine-departementens per hektar emedan dess jordbönder tillvarataga det dyrbaraste men billigaste av alla gödningsämnen, l’engrais humain. 
<sec/>
Därpå kommer ett felslut av större dimensioner. Hypotekslånen ha stigit ofantligt, och detta visar att bonden är ruinerad. Nej: 1:o tar bonden icke hypotekslån utan lägger av pengar, så att han kunde teckna 2/3 av franska lånet till krigskostnaderna 1871. 2:o om han toge, skulle det visa att han började förbättra sitt bruk, ty hypotekslån användas till sådana produktiva ändamål som bättre redskap, och gödningsämnen och äro sålunda ingen ruinerande skuld; 3:o är det faktiskt de större jordägarne som låna. Och den nya forskningens resultat blir det: i Frankrike äro alla stora jordägare och arrendatorer ruinerade, och jord säljes för ingenting så att snart nog varje dagakarl kan äga en bit. Alltså går i Frankrike evolutionen fortfarande till det lilla jordbruket från det stora. 
<sec/>
Och vad det stora industrijordbruket beträffar ha endast ett par försök kommit till stånd, men med förlust. Ett bolag i Colombier invid Alençon som brukar omkring 800 tunnland med fyra ångplogar förlorar varje år 25.000 francs. På den grund att en ångplog kostar 32.000 francs och arbetar endast fyra månader om året, alltså är dött kapital 8 månader, och sålunda icke kan löna sig. Nej, det stora jordbruket i Europa är en revolution, som snart är förbi och lämnar reaktion efter sig, och dessutom ett löst lantproletariat, ty de massor folk som skola sammandragas vid plöjning, såning och skörd, gå sedan lösa. Och i Tyskland där stora jordbruket gått framåt, har även lantbefolkningen ruinerats eller blivit bragt i kapitalistiskt slaveri. Hur kunna då industrisocialisterna av analogi finna denna evolution lovvärd och tidsenlig, då samma rörelse på industrins område hälsas som ett monstruöst barbari? 
<sec/>
Hela den lärda avhandlingen var bara tendenspoesi med ämnet lånat ur statistiken. Och den gjorde ändock anspråk på vetenskaplighet, emedan den hade lånat termer ur nationalekonomi, siffror ur tablåer, och hela förfaringsmetoden ur den tyska filosofien. 
<sec/>
Det är nu Johan börjar undra om icke hela socialismen är ett filosofiskt system, ett försök att inne i tankeapparaten ordna de orediga förnimmelserna av livets växlande, mångfaldiga fenomen, och om icke detta ordningssinne just varit skaparen av alla system i vetenskap, filosofi, politik, och vilka alla därför också fallit, emedan de endast varit ett uttryck av den subjektive andens drift att ordna. Men verkligheten, som alltid ville oordning, oregelbundenhet, differentiering, artuppkomst, hade alltid envist vägrat att ordna, att klassificera sig, och därför stodo alla system döda kvar, medan livet rullade fram, och medan systemet byggdes hade tiden gått förbi, medan systemet predikades, hade det förlorat tillämpning, och när det skulle tillämpas passade det icke mer. 
<sec/>
Den tyska industrisocialismens system hade samma fel som Linnés en gång i tiden för växtriket: dess indelningsgrund var ensidig. Den såg endast till ett organ, ett intresse det sexuella. Därav en förfärlig missproportion i inordningen så att en klass innefattade två släkten, en annan ett par tusen. Den tyska socialismen hade bara sett en enda samhällsklass: industriarbetaren, och efter honom skulle samhället ordnas. Att Marx som var född i en industriprovins såsom Rhenpreussen, uppfostrad i ett industricentrum som Berlin, och sedan övande publicistisk verksamhet i Köln skulle därifrån se ut över världen såsom en industriell organisation var rimligt, likasom Bebel sedan, född i Köln och levande därefter i industrilandet Sachsen skulle ledas i samma spår. Mänskoanden är begränsad och ingen blir fri från sin miljö, likalitet som från sin kropps dispositioner. Men än mindre kan anden isolera sig från epokens allmänna tankeström, utan måste mer eller mindre vara fången av dess villfarelser än sanningar. Marx är född i århundradets början; tar delvis arv från franska revolutionen, men även från Heliga Alliansen, utan att vilja det, utan att veta det. Som hegelian att börja med måste han vörda det bestående, men som israelit är han för positivt anlagd att bli ideolog och såsom ickekristen räknar han ej på mänskans änglanatur. Han är realist, men han upphör ej att vara filosof; han är positivist, men ännu icke evolutionist. Som filosof ser han bara sin premiss Das Kapital ur vilket systemet skall rullas opp, men som icke ännu evolutionist, ser han i kapitalisten den medvetne skälmen exploatören. Han inser ej att kapitalisten uppstått med lika stor nödvändighet som proletären, och att skillnaden mellan en medveten och omedveten skälm är mycket stor. Samma monomana förfarande hade ju alla ekonomiska systembildare före honom varit underkastade. Den ekonomiska skolan hade bara sett kapitalet i penningen, den fysiokratiska i jorden, den Adam Smithska i arbetet. Marx finner kapitalet endast i andras exploaterade arbete. Icke är i verkliga livet en produkt uppkommen av en enda faktor. Det är ju alltid minst två. Låt Marx vara en väckare, en länk, men profeter tror ingen mer på, och dock är Marx en profet och hans bekännare troende, blinda, som se allt vad de önska och än mer. 
<sec/>
Marx var även partiagitator, och något bättre parti än arbetarnes fanns ej att begagna vid sprängningen av det gamla samhället, och som sådan är han vår och alla missnöjdas antesignan, och endast som sådant har arbetarpartiet en stor mission, men icke som det annalkande fjärde ståndet: arbetarbourgeoisien! 
<chapter/>

<chaptername>Kap. X.</chaptername>

<chaptername>Tjänstekvinnans Son.</chaptername>

<chaptername>(1886.)</chaptername>

<sec/>
Efter att ha arbetat sig ur den gamla världsåskådningen, sedan han lämnat läran om himlen och gud, hade han följdriktigt blivit hänvisad på sig själv ensam såsom sitt ödes bärare. När han skall göra bekantskap med sitt själv, finner han ett brokigt virrvarr som saknar kropp, som växlar form alltefter betraktarens synpunkt och som kanske icke har mera realitet än regnbågen, vilken syns där, men icke finns där. För att kunna fortsätta sin jordiska bana på ett mera rationellt sätt än han förut befarit den besluter han göra opp bokslut med det gamla, genomgå sitt livs händelser från början till dato, undersöka sin själs uppkomst- och utvecklingshistoria, sådan densamma uppstått under alla samverkande orsaker av ärftlighet, uppfostran, naturell, temperament, under tryck och inverkan av den givna historiska epokens yttre händelser och andliga rörelser. Detta var huvudsyftet med boken om Tjänstekvinnans son, och alls icke att skriva några bekännelser, för att ursäkta sig, eller några memoarer för att roa. På samma gång råkade han även för ett yngre släkte något klargöra perioden innan de trädde till, varav de bättre skola förstå sin tid. 
<sec/>
Fick han då fatt på sitt jag under denna långa och trista vandring i minnenas skuggrike? Att svara nej, skulle förr ha gjort honom bryderi, ty en personlig gud fordrar en ansvarig personlighet, men nu bryr det honom mindre, då han vet att jaget är en mycket bräcklig form av en liten i rörelse varande kvantitet kraft, eller materia om man hellre vill, som under de och de givna förhållandena utvecklar sig så och så. Men vad hade han vunnit därmed, då detta lika litet angick honom som om Gud fanns eller stjärnorna voro lysande punkter? Fann han icke direkt vad han letade, så upptäckte han på vägen andra oväntade ting som han kanske icke önskat, men som hans blinda passion att söka verkliga förhållandet ledde honom på. Men resultatet, sammanfattningen? frågar man. Var ligger sanningen han sökte? Den ligger här och där i de tusen tryckta sidorna; sök upp dem, samla dem och se efter om de kunna sammanfattas; se efter om de äro giltiga längre än ett år, fem år, tänk efter om de ens ha utsikt att bli giltiga, då därtill fordras ett flertals erkännande. Och glöm ej att sanningen icke kan finnas emedan den befinner sig som allt i en beständig utveckling. 
<sec/>
Där finnas motsägelser! Ja, där skall finnas motsägelser, ty sakerna skola betraktas från motsatta sidor, emedan sakerna icke äro lika på två sidor, och författaren är en experimentator, som skall i diktade bilder söka utkonstruera huru framtiden under de och de uppgivna förhållanden skulle kunna komma att se ut, och icke huru den måste bli, ty det vet ingen. Där finnes villfarelser! Ja naturligtvis, men huru vet du, som levat mindre, lärt mindre, tänkt mindre, att just det är villfarelser och icke det andra? Man vill ha en tro, en åsikt, ty det är så bekvämt. Men tron är ju att stanna, åsikten måste ändras om några år, då nya upptäckter vederlagt den. Och i vår sökande tid är det en fördel att icke tro något, då sökandet är huvudsaken. Nej, nu skall drevet gå fram, över stock och sten, och varenda buske skall genomsökas; kommer man på villospår, så kasta åt sidan och sök ett nytt. Sök, sök! Så gjorde han som skrev detta. Men en gång trodde han sig ha funnit och gav ståndskall. Det var då han i ett visst socialistprogram trodde sig ha spårat upp vildbrådet, men det var bara fjäten av sin egen gamla idealist-stövare han såg. Då höll han på att stanna för alltid. Programmet gick in som kakesen, slog rot, satte frö och höll på att utbilda sig till en tro, lika seg som den gamla kristendomen, och den fann jorden just beredd av den gamla kristendomen som var dess ursprung. Han tog det oprövat som en religionslära, på känslans dunkla väg, på hjärtats i stället för stora hjärnans, men han prövade det, och det höll icke provet. 
<sec/>
Socialismen, i vilken han sett ett reformerande arbete till samhällets omgörande på alla kanter, satt länge kvar som ett samvete hos honom, vilket alla åsikter göra, då de införlivas såsom en jagets egendom. Så hade kristendomen gjort, så föräldra- och kvinnokult, så romantik och teism. Men socialismen var endast romantik och kristendom, och förtjänade icke bättre öde än de. Den är redan en religion som icke kan vederläggas, emedan religiösa svärmare ej antaga vederläggningar. Den är alldeles samma symptom som spiritismen hos ateister, ett återfall i den religiösa känslans dunkla regioner. Huru kunna realister se någon möjlighet att till exempel i Sverige få igenom på fredlig väg ett program, som ställer änglafordringar på mänskorna, då ännu icke 1809 års program är genomfört och ej en paragraf av de Nyliberales 1867? Är det icke idealism? Är katolska läran avskaffad ännu oaktat reformationsrevolutionen? Nej, ty det kunde ej ske på övertygelsens väg, och där den avskaffades skedde det med våld. Alltså må de som genom uppfostran och skolor vilja ändra de unga hjärnorna skaffa sig makt att få göra det, men makt får man ej på övertygelsens väg utan *** 
<sec/>
Efter att hava fullbordat första delen av Tjänstekvinnans Son lämnade Johan i maj månad Frankrike och drog ner till Schweiz igen, icke till det vedervärdiga Hotell-Schweiz där ocker, utpressning är bliven nationalkaraktär, utan till det arkadiska stilla landet där glada och sunda mänskor leva sitt lilla liv med arbete, fest och sång, och där kampen om makt och ställning icke är så hetsig som annorstädes. 
<sec/>
I en liten by i kantonen Aargau slog han sig ner med familj på ett Wirtschaft. Hela samhället utgjordes av kanske ett hundratal hus, stora vita byggnader med gröna luckor, stall, ladugård och loge under samma tak. Framför huset låg trädgården med blommor och grönsaker och bakom huset ängen med äppelträden. Här funnos inga rika och inga absolut fattiga, och av det amerikanska vetet hade man bara glädje, ty ingen odlade vete utan byn beboddes av ett herdefolk. Politik och valstrider hördes ej av, och när Johan om aftonen gick ner i källarsalen eller satte sig på vinlauben att dricka öl, hörde han bara stilla skämtan, eller sång, eller såg han gubbar spela kort, under det de yngre slogo käglor eller sköto till måls nere i trädgården. Vid det långa bordet i salen satte sig den förstkommande, och alla samtalade. Postmästaren, fabrikören, skolläraren, översten, skomakarns gesäll med uppkavlade skjortärmar, stalldrängen, mjölnarn, alla vid samma bord och blandande sig i ett samspråk. 
<sec/>
Om aftonen när det ringde från arbetet kommo alla byns innevånare till brunnen. Telegrafisten, en ung flicka kom med sitt vattenämbar bland byns pigor och väntade sin tur vid brunnsröret; drängarne kommo med hästarne och pigorna med korna till vattning och postmästarn kom i skjortärmarne att tvätta sin lie i hon. Koskällorna pinglade, piskorna smällde, ungdomen sjöng och joddlade. Det var Arkadien. 
<sec/>
Men på berget med bokskogen över byn höjde sig en stor mörk stenbyggnad som på avstånd kunde likna en omstjälpt Noaks ark, men som var ett slott. Dess kärna utgjordes av ett runt torn från Romartiden, och dess skepp ett feodalslott av gråsten med fönstergrupper delade av snidade stenkolonner. Slottet ägdes av en änka, som uthyrde det till sommarnöje och hennes gäst för tillfället var en ung svensk som Johan hade stiftat bekantskap med året förut, rest med i Italien och hösten förut umgåtts med ett par månader i Frankrike. Denne representant av det unga släktet var den som Johan funnit mest frigjord, och den enda som ägt kraft att utdraga den nya världsåskådningens alla konsekvenser. Hos honom fanns ej en gnista idealism eller kristendom kvar och han var icke narrad att lägga sitt roder efter någon av de kastvindar som alla unga vindslukare söka fånga för att få fart. 
<sec/>
Född av adlig släkt, hade han skaffat sig sin bildning på resor, sedan han tidigt ägnat sig åt målarkonsten. Han hade studerat i Rom och Paris, rest i Orienten och Egypten, gift sig, lämnat måleriet, som han genomskådat, och slutligen slagit sig ner i Schweiz, det sista land i vilket han kunde existera. Sverige hade han funnit omöjligt att leva i, emedan opinionstrycket var för starkt för en modern själ. Han likasom Johan led ofta av den kroppsliga nostalgin efter hemlandets natur och han skulle hemma ha kunnat levat utmärkt, gjort karriär och haft ett angenämt liv om – han kunnat. Han ville, men han kände att det var omöjligt. Hans själ hade differentierat sig, blivit redan en ny art och kunde endast vänta på den äldre artens utdöende. Johan och han hade bort vara klassfiender men blevo strax vänner emedan de voro befryndade som ny art. Medan Johan ännu trodde på idealstaten hade de ändlösa samtal om socialismen, vilken X fann stridande mot naturlagarne såsom gående mot hela rörelsen, vilken givit upphov åt artåtskillnaden. Nu när de träffades igen och Johan, mest genom studiet av den nyare psykologien kommit ur den sista resten av idealism, eller tron på önskningar, hade de endast att korrigera och komplettera. 
<sec/>
Uppe i den stora riddarsalen med dess vapen och rustningar, dess anor på väggarne, dess tornfalk utanför fönstret, och inför det storartade alppanoramat från Schwarzwald till Mont-Blanc, med de vackra byarne nedanför, utan åhörare, plägade de om lördagarne hålla sina tankeövningar efter de nya skolorna. 
<sec/>
Johan hade just utgivit första delen av Tjänstekvinnans Son när de sålunda en vacker juniafton hade sammankomst på slottet. 
<sec/>
– Det förefaller mig, började X, som din monomani att vilja vara demokrat strede emot något som du ej rår på. 
<sec/>
– Jag vet inte, svarar Johan, men det synes mig, när jag själv läser boken, såsom om ett samvete förföljde mig. 
<sec/>
X. – Vad är samvete? 
<sec/>
Johan. – Fruktan för följderna, säger man numera; känslan av att ha gjort orätt, sa man förr. 
<sec/>
X. – Orätt, rätt? Du har genom uppfostran och naturliga anlag stigit över den klass, där du var född; du är icke mer underklass du kallar, utan överklass. Varför generar det dig? Känner du kanske motsägelsen i dina angrepp på överklassen, och känner du att du angriper dig själv i dina skrifter? Du är gammaldags i det stycket, och det är bara kristendom med försakelselära som du ej kan frigöra dig ifrån. 
<sec/>
Johan. – Ja, men det kan också vara min medfödda klasskänsla som ej kunnat följa med i utvecklingen. Jag har så länge varit underklass att hatet sitter kvar mot överklassen. Att tala om sympati för dem som lida vad jag lidit förr, vågar jag ej med dig, men den finns där genom en enkel reflex. Andras lidanden erinra om mina egna, och det är alls ingen dygd att jag lider om mina lidanden i andras; det är egoism som allt. 
<sec/>
X. – Är du så säker att dessa därnere, med deras starkare nerver verkligen lida vad du inbillar dig? Kan det ej vara sjuklighet, neuros, hos dig såsom mitt lidande, när jag hör en hund tjuta eller ser en metmask vrida sig på kroken? Den senare lär faktiskt ha så lågt nervliv att hans lidande är lika med noll, och därför växer han ut till två individer om du skär itu honom. 
<sec/>
Johan. – Det är möjligt att du har rätt. 
<sec/>
X. – Jag är demokrat ända ner till baronerna, för jag är bara adelsman och lider av att det finns grevar. Prinsarne därhemma äro med om att avskaffa kronprinsar, och kronprinsen ville gärna ha bort kungen, bara han fick bli efterträdare. Demokrater äro vi alla, och aristokrater också. Det är bara den graderade skalan som skiljer oss. Men det finns många skalor också. Du såsom erkänd författare är överklass mot mig såsom okänd författare. Du tillhör den nya nervadeln som går mot nya Riddarhus; jag tillhör den döende muskeladeln, ty vi hålla på att dö, och vi äro till hälften dödade av penningadeln, som nu sakta undergräves av den nyaste adeln arbetaren. Jag läste Germinal nyligen och jag blev skrämd, bokstavligen skrämd. Vi ha i min familj som du vet ett järnverk. Arbetarne ha strejkat de sista åren vid leveransernas verkställande, förluster ha drabbat oss undan för undan och ruinen nalkas. 
<sec/>
Johan. – Nå anser du icke arbetarne ha rätt? 
<sec/>
X. – Visst ha de rätt, efter som de ha makt att ta sig rätt. Tror du inte jag ler åt dessa små kutryggiga skogsbönderna därhemma, som knoga året om för att jag skall få se främmande länder och bo på slott. Dumma satar, vore jag i deras ställe, gjorde jag som de nu tänka göra. 
<sec/>
Johan. – Du erkänner att de ha rätt. 
<sec/>
X. – Naturligtvis, men vi ha också rätt att göra motstånd med begagnande av vår makt – militären! Observera att jag icke talar om rättvisa, ty det är bara ett ord, och rättvisa finns ej. Att komma upp, överst, och riva ner det som står ovanför, det är en naturlag som ej kan omgöras. 
<sec/>
Johan. – Tror du arbetaren skall segra över vapenmakten! 
<sec/>
X. – Säkert! Militären kan icke hindra ett oärligt arbete, icke hindra att en gruva genom ovarsamhet sättes under vatten, att en dyr maskin krossas av en stenflisa mellan två hjul. Nej, min vän, det är icke socialismen som dessa starka individualister arbeta för, det är den sunda anarkismen, den fria kampen om tillvaron som nalkas, och där de starkare skola rå. Vi äro för bildade eller för svaga att begagna samma barbari som de, därför gå vi under och med oss kulturen. Jag har sett jätteliket Orienten, som gått in i illusionens sista stadium, leva vi, få vi se Europa snart ligga där, men ett oskönt lik. 
<sec/>
Johan. – Du tror icke samhället kan omgöras till de flestas väl? 
<sec/>
X. – Nej, ty det finns för liten homogenitet i utveckling av många grader. Där kommer, antag att efter revolutionen man försöker en organisering, att finnas för många stridsämnen. Ett huvud, en president eller ordförande skall väljas med allmän rösträtt. Tror du att katolikerna vilja ha en protestant. Där skall bli ett centrum för regeringen: tror du tyskarne vilja ha det i Paris eller engelsmännen annorstädes än i London? Där skola skickas deputerade: tror du att kvinnorna som äro majoritet välja en man? Där skall bli ett arbetarsamhälle: tror du bönderna skola låta arbetarne styra? Och där komma i hundra år att finnas monarkister som intrigera, papister som intrigera, positivister, kollektivister och – anarkister som icke vilja organisera, och anarkister äro vi i botten alla: ingen över oss, det är anarkismen. 
<sec/>
Johan. – Ja, men socialismen ... 
<sec/>
X. – Idealism! Önskningarnes filosofi! Om en socialisering vore möjlig, så skulle väl socialisterna ha kunnat jämka sina meningar till börja med, men ingen vill uppge sin åsikt, huru skall man då kunna vänta att de skola uppge sin arbetskraft därnere, och sitt kapital däroppe. Har du sett något tecken i vår tid som antyder en strävan till uppgivande av individualitet? Har man icke tvärtom de mest lysande exempel på en motsatt rörelse? Gå icke de stora ledarne enkom var åt sitt håll för att slippa gå i flock? Ser det icke ut som om mänskorna vore rädda att röra vid varandra för att icke smittas av den andras individualitet? Varför bor Ibsen i München, Björnson i Paris, Snoilsky i Dresden, Hellqvist i Tyskland, Salmson i Paris, Kronberg i Rom? På en fläck samlade skulle de väl bättre kunna arbeta för deras stora »sak». Varför ser man ingen skola i konst eller litteratur mer? Har Zola någon lärjunge? Ingen vill inregistreras som undersåte! Och i politiken? Allianserna ändras med varje år, partierna slås sönder i smulor, emedan ingen vill lyda chefen, och ingen vill vara en lydig chef! Och huru många socialistgrenar har man icke redan? Alla tecken tyda på att socialismen går emot strömmen och därför går den icke framåt! Nej, nej, revolution går det emot, men icke mot förbrödring! Slopning av några gamla klasser, men åtföljda av nybildade, streckets sänkande, men icke borttagande, och det kan vara vackert det! Inga ideala krav! 
<sec/>
– Det är märkvärdigt, fortfor X, att du som icke tror på någonting, varken på gud, kvinnan eller konsten kan tro på fattigdomen och arbetaren. Försök för roskull med dina böcker, dina erfarenheter och din kombinationsförmåga att avslöja fattigdomen också, såsom du avslöjat konsten. Försök att se andra sidan av den också! Kanske den också är humbug när allt kommer omkring. 
<sec/>
Johan funderade en stund; därpå tog han upp, efter att ha tänt en cigarett och börjat en vandring på golvet, såsom om han vore ensam. 
<sec/>
– Det förefaller mig understundom såsom våra åsikter icke komme till genom rena tankeakter utan genom självupphållelsedriften, behovet, eller vad vi kalla intresset. Det är icke en åsikt utan en tro, och tron uppstår, förefaller det mig genom ett viljande, ty för att tro måste man vilja tro, ha en önskan att tro detta, ha ett intresse av att så är. Därför äro vanligast de högre klasserna konservativa, emedan de ha att förlora på en förändring, och de lägre liberala, emedan de ha att vinna. Har ett flertal ett intresse, så dikta de ett program, få dess sanning erkänd utan bevis, och så knackas så länge på hjärnorna tills intresset är insett, och därmed går programmet in som en tro. Nu hjälpa icke längre klara bevis, nakna fakta, skarpa vederläggningar, utan tron sitter där tills intresset är tillgodosett. När talet om fattigdomen i vår tid bröt ut, tog det genast skruv i de flesta hjärnor, ty det finns en relativ fattigdom i alla klasser, emedan mycket vill ha mer, lagen för stigandet på sociala skalan pressar mänskan till att höja utgifterna emedan stigandet skall yttra sig i klädedräkt, levnadssätt, bohag, representation med mera. Jag tror att hela samhället lever på vingel, kredit, spekulation, och att en grosshandlare kan vara fattig med 30.000 kronors inkomst, när nämligen hans hushåll kostar 40.000. Däremot tror jag å andra sidan att ingen människa med förtänksamhet skulle behöva svälta eller fara illa, då det visat sig att livsmedlen fallit så oerhört i pris emedan de produceras i oerhörd myckenhet. 
<sec/>
Första orsaken till fattigdomen den självförvållade är kristendomen, som väntande på världens undergång predikade fattigdom, förakt för det jordiska och överdriven aktning för himlen. De skulle ha egendomsgemensamhet, vilket gick så till att apostlarne lämnade sina yrken och drevo kring och tiggde, och sedan tiggde munkar och präster ända in i våra dagar. Nu ligger det en naturdrift även bakom detta att man vill komma från arbetet, ty mänskan är ej född att arbeta, utan hon är tvingad genom utvandring åt norr och genom jordens utsugning och så vidare, och detta tvång har icke kunnat bli anpassning. Därför är det en lag att arbetaren lämnar så litet och dåligt arbete som möjligt och att arbetsgivaren betalar så lågt han kan. Vi äro ju ense om att livets uppgift är att uppehålla livet så angenämt som möjligt tills man dör, och därför måste följden bli den: att vi antingen avskudda oss arbete och kasta det på andra, eller minska utgifterna, eller öka inkomsterna, eller samla för barnen eller ålderdomen. 
<sec/>
Genom förakt för jordelivet, mera inlärt än uppriktigt likväl, ha mänskorna med himlen i bakfickan vårdslösat sitt jordiska och läror sådana som: sörjer icke för morgondagen, eller: sen uppå fåglarne under himmelen och sådant, har skapat ett lättsinnigt släkte, som icke tänker på morgondagen. Detta är en grund till fattigdomen. Så kommer uppfostran. Penningen ger icke ett konkret uttryck åt värdet, och är en farlig värdemätare. I barnets hand uppträder den första gången antingen som mutor eller som njutningsmedel (köpa namnam). Vilket gränslöst lättsinne att ge barnet falska föreställningar om existensmedlens värdemätare. Så kommer ynglingen med sitt romantiska förakt för penningen, ett förakt uppkommet därav att han fått allt till skänks av föräldrarne och icke vet vad penningen är. »Det snöda guldet», den »lumpna penningen»! Vilket ursinne i dessa fraser. Penningen som i sig innesluter det kväve han behöver för sin nutrition, den värme hans blod måste hålla, den fosfor hans hjärna skall tänka med! Är det lumpet? O romantik, o idealism! Nej, låt oss få upp den gyllene kalven igen, men en gyllene ko, med stora juver ur vilka livets safter strömma, safter som odlaren med sitt arbete tagit ur jorden, och icke en sagoåsna som släpper guldmynt när man drar henne i svansen! Ack! de kloka, de intelligenta, de realistiska judarne, som vi nu inskränka oss att avundas, sedan vi förut låtsats förakta dem, de lämnade himlen den tionde penningen, men behöllo de nittio för morgondagen. När skola vi bli så civiliserade att vi ej leva som vildarne för dagen utan tänka på vår ålderdom och våra barn. Vi äta och dricka sex gånger mer än vi behöva, och köpa tio gånger mera kläder än vi nöta, och så få vi tigga sen! Det är rätt åt oss, och vi lida det våra gärningar värda äro. 
<sec/>
I min ungdom ansågs sparsamhet som en last. En kamrat som icke ville bjuda på punsch för sina pengar eller låna ut dem kallades en snål och var föraktad. En som misstänktes att »gömma» pengar var utstött. Vilken uppfostran! Men det är lyckligt att man har den att skylla ifrån sig på! 
<sec/>
Men det finnes ett par orsaker till den verkliga fattigdomen. Eget finner du som jag att kvinnan först var den som upphävde skriket mot äktenskapet, då familjeförsörjaren haft hela anledningen att göra det. Tänk, halva mänskligheten levande på den andras bekostnad. Kvinnan har genom att leva på mannens pengar, totalt saknat begrepp om penningens värde, ty de pengar man ej själv arbetat ihop kan man ej värdera. Varför klaga alla kvinnor över att mannen ej ser glad ut när hon kommer och begär hushållspengar? Därför att han icke ser glad ut! Huru skulle han kunna det? I dag som ungkarl har han tolv hundra kronor och kan leva. Nästa år har han hustru, barn och piga med samma tolv hundra kronor. Hans personliga inkomst har sålunda reducerats till fyra hundra kronor, och han skall se glad ut ändå. Kommer så till att hustrun alltid är ett grand bättre klädd än mannen, och att hon skall kläda sina barn ändå ett grand över deras stånd, och man kan tänka sig huru han får sträva. Han får icke klaga, men hon får gnälla så mycket hon vill! Halva mänskligheten sysselsatt med improduktivt arbete! Huru kan det då vara annorlunda än vad det är. Tänk nu särskilt på den gifte arbetarens ställning. Han gifter sig med en tjänsteflicka. Hon gifter sig för att slippa tjäna eller arbeta. Men hon har i bättre hus fått finare levnadsvanor som hon medför i sitt eget hem, och nu behöver hon ej vara rädd för att få barn, då hon har en man som försörjer dem, under det hon som ogift kanske fått försörja det själv. Är icke hennes ställning förbättrad och hans försämrad; och det är hon som klagar. 
<sec/>
Hennes arbete inomhus är för mannen intet värt, ty han hade ätit bättre och billigare på krogen. Vad nytta hon sålunda gör inomhus är sålunda för hennes egen räkning, och mannen borde icke alls vara henne någon tack skyldig. 
<sec/>
Familjen är ett slöseri som arbetaren får umgälla, och mot den improduktiva hustrun som gnager på hans lön, skulle han vända sina reformförsök i första hand och sedan mot de övertaliga barnen. Familjen kan avlösas av familjeassociationen med ett enda kök och en barnkammare, och hustrun skulle tvingas ut i arbete i stället för att nu petitionera med jämmer och hotelser, samtidigt med att hon ålades av vad hon förtjänade bidraga till sitt och sina barns underhåll. Det vore familjeförsörjarens emancipation för slaveriet och det vore den rätta vägen till könens likställighet om också icke jämlikhet kan komma till stånd där heller. 
<sec/>
Alltså: ny ekonomisk uppfostran åt våra barn; inga slantar till namnam; bokföring och sparbössor; hustruns hållande till strängt produktivt arbete; familje-association; respekt för det snöda guldet och omförgyllning av den gyllene kalven som skall sättas opp på alla kyrktorn. 
<sec/>
Nå, hängde det ihop? frågade Johan! andfådd och stannade vid fönstret. 
<sec/>
X. – Ja, men prostitutionen kom inte med. 
<sec/>
Johan. – Den står inte i sammanhang med fattigdomen! Ser du den prostituerade kvinnan har aldrig duperat mig. Skulle staten ta hand om den skulle det inte vara med yllevantar! Samma sedliga stat som kastar hederliga män i fängelse därför att de söka utreda så viktiga frågor som de sexuella, skulle följdriktigt halshugga sådana njutningslystna, suphungriga, lata odågor, som driva en så smutsig hantering. Och dessa gifthandlerskor ha lyckats kasta skulden på mannen och få ömnervade systrar att få bort kontrollen på deras falska varor, under det all annan gifthandel är under sträng kontroll. 
<sec/>
X. – Ja, men kvinnan har icke rett giftet? 
<sec/>
Johan. – Jo, alla de där sagorna om giftiga maskar från Söderhavsöarne är lögn. Det är en prostituerad, som med orenlighet alstrat giftet, ty en man kan ej så som han är skapad vara smittans källa! Där har fru Alving hela sanningen mitt i ansiktet för sina »gengångare». Håll till godo! 
<sec/>
X. – Ja, men de förförda flickorna? 
<sec/>
Johan. – De bli ammor, tjänstepigor eller gifta sig. De prostituerade äro en särskild levnadsglad sort, som man i egenskap av evolutionist inte skall svärta, men icke heller kela med. Fråga dem om de vilja ha tjänst, och om arbetslöshet var orsaken. Man har givit dem tjänst, men de ha lämnat den och återgått. De ha valt sin bana, emedan de tycka om den. På en annan högre skala skulle de vara hålldamer eller otrogna hustrur. Det är natur hos dem! 
<sec/>
X. – Du tror i alla fall att fattigdomen kan vara självförvållad. 
<sec/>
Johan. – Jag tror mig tyvärr veta det av erfarenhet; och jag tror att kapital icke behöver vara stöld. Se här en dikt som kan vara verklig. Ett tusen sparsamma mänskor, som lagt av på hederligt arbete, i stället för att festa upp sina pengar, bilda ett aktiebolag som köper en kolgruva. 
<sec/>
X. – Där ha vi baksidan på Germinal. 
<sec/>
Johan. – Alldeles! Därpå köpa de en ångmaskin ... 
<sec/>
X. – Som är stulen på maskinarbetares arbete. 
<sec/>
Johan. – Nej du! Som är köpt av en kooperativ arbetarförening, vilken tillverkar för egen del ångmaskiner! Var ligger nu stölden? 
<sec/>
X. – Ja, inte går jag och letar opp den! 
<sec/>
Johan. – Ser du nu att den osynlige aktieägaren i Germinal inte behöver vara en tjuv! Men den som förstör andras egendom den är tjuv, den som gör oärligt arbete den är tjuv. Vet du av att vid glasblåsarstrejken i Belgien det var arbetare med tjugotusen francs inkomster som anordnade förstöringen av maskinhusen, emedan deras inkomster sjunkit efter uppfinningen av en maskin, som skulle rädda dem alla och kommande arbetare från lungsot. Det var den fattige arbetaren det! Humbug Sir! 
<sec/>
X. – Och sociala frågan då, hur går det med den? 
<sec/>
Johan. – Den sociala frågan är en smitta från de stora kurhusen storstäderna. Det är förruttnelse, både arbetarfråga och kvinnofråga! Titta ut här över landet, på byarne! Finns det någon social fråga här? Finns det några suddar till arbetare; finns det några blåstrumpor, några nervsjuka fruntimmer; finns det prostitution här; finns det venerisk smitta ens; finns det förtryckta kvinnor? Och de fattiga, som existera, åtnjuta underhåll av kommunen! Varför finns det ingen social fråga här? Jo, därför att man icke ännu arbetar med maskiner och blir en neuropat som icke är trött mer när kvällen kommer; därför att kroppsarbetet gör mänskan sund och ger en god sömn som håller hjärnan klar från idealism och socialism, vilka blott äro sjukdomar alstrade av lättjan vid maskinen, som varken tröttar hjärna eller muskler; därför att man går och lägger sig om kvällarne och inte hänger på krogar och teatrar; därför att könen ha frihet begagna sin ungdom utan att mista äran och därför att ingen flicka säljer sin gunst; därför att man omedvetet levat konsekvent enligt den mekaniska världsåskådningen och icke berövat sig de första villkoren för organiskt liv och välbefinnande: atmosfärisk luft, solens ljus och nattens mörker, kroppsrörelse, fritt könsliv. Och därför lever livsglädjen endast här och alltid här! Här är den sociala och politiska frågan löst så gott den kan. Här finns ingen monarki med dess vidskepelse; ingen yrkesarmé; ingen legion ämbetsparasiter; inga artist- och författareproletärer. Här finns inga landshövdingar och biskopar; inga privilegierade stånd. Här finns religionsfrihet, tryck-, tanke- och yttrandefrihet, allmän rösträtt, här finns knappast klyftor mellan samhällsklasserna; här finns likställighet om icke jämlikhet, och här finnas sparsamma mänskor, som lägga av två centimer när de förtjäna fyra; här finns samhällighetsanda och tämlig enighet; här finns medlidande med fattiga och sjuka; här finns allmän och en undervisning för alla; här finns hela Sveriges liberala och nyliberala program och lite av socialistprogrammet realiserat! 
<sec/>
X. – Det också? 
<sec/>
Johan. – Ja det finns överallt konsumtionsföreningar, som göra den verkligt överflödiga mellanhanden onödig; här finnes ner i min by en ost-association, där alla lämna sin mjölk och göra ost gemensamt. Om jag fick ha Bebel här ett par månader skulle jag visa honom att Europa icke är Berlin, och att hans socialism är en bygdpatriotism, och att den sociala frågan kan lösas på andra sätt utanför Berlin. Jag skulle visa honom hans idealstat där storstaden ej fanns, där privatsocialismen ersatt statssocialismen och där industri och jordbruk redan associerat sig och framkallat ett måttligt välstånd. 
<sec/>
X. – Ja men schweizarne utvandra i massor! 
<sec/>
Johan. – Det gör de rätt i, när de icke finna sig. Därför skulle jag vilja rekommendera utvandring eller export av alla missnöjda, såvida icke de behövdes för att spränga den gamla staten sådan den förefinnes i Berlin och Stockholm, och såvida icke ett par botemedel funnos mot det påstådda eländet och vilka måste prövas när den gamla staten (och kyrkan naturligtvis) ramlat. 
<sec/>
X. – Och de heta? 
<sec/>
Johan. – Det finns ännu en res nullius, en egendom som icke tillhör någon: och det är den oodlade jorden. Den kan och bör staten på försök utdela åt bondsönerna, torparne, statkarlarne, eller också upplåta till dem och åt arbetslösa arbetare i städerna, antingen mot en billig ränta eller såsom statens åkerbrukskolonier. Följderna: minskad invandring till staden; minskad konkurrens bland arbetarne; lönernas stigande i hög grad; storindustriens avtagande sedan den ej lönade mer; vidare tjänstefolkets höjda fordringar: med följder: hustrurnas hållande till sunt arbete som tar bort griller och missnöje; lyxens minskande; med dess följd: lyxindustriens sjunkande. Vidare: en och gemensam uppfostran; sedernas demokratisering genom införande till exempel av en enda klass på järnvägen, en enda titels införande; frivilliga självhjälps-konsumtions-försäkrings-sällskap med mera, med mera. Men allt detta är av intet värde i ett gammalt statssamhälle och kan ej i det vinnas, och därför skulle i de åldriga staterna ett enda samfällt stort anfall riktas på den gamla staten först, i stället för att splittra krafterna på överdrivna fordringar och hugskott. Samhället kommer att ombildas, det är icke tu tal om det; allting evolverar sig naturligt till associering, ty mänskorna äro hopskrämda av den svåra konkurrensen; det blir ett Europas förenta stater en gång, men icke i morgon; det blir en enda liten europeisk försvarsarmé mot asiater, men icke i övermorgon; vi ska bli nyktra; och det blir likställighet; det finns redan volapük och internationella frimärken, men det blir ta mig fanken intet nytt samhällsskick förrän alla partier, socialister, kollektivister, emancipatörer, kvinnohatare, frasradikale, frihandlare och protektionister slagit sig ihop i ett enda stort förbund att utrota monarki, statskyrka, biskopar och landshövdingar, och realiserat det gamla goda programmet från 1867. Håller de på så här och rör ihop alltsammans så blir det en pannkaka som de gamla komma att äta ensamma med vårt socker på! Ja så står det till! Men bort med det välsignade pjåsket. Det är pjåsket som gjort att inte en man med nerver och muskler vågar träda fram och leda, utan att slå sig på sitt hjärta. Det är pjåsket med våra oseder och vårt lättsinne och slöseri, som gör att vi pjåska med fattiga lättingar, med nervösa fruntimmer, med njutningslysten ungdom; pjåska med hundrackor och småfåglar, pjåska med grundskatter och eviga freden, spannmålstullar och arbetaruniversitet – ja det är pjåsk att lära nyttiga gamla mänskor vad himlens lysande punkter kallas, vad Rafaels mätresser döptes om till, vad Mirabeau pratade i ridhuset: Det är det förbannade hjärtat som kom med pjåsket och som tog bort stora hjärnans kraft. Men vem kom med hjärtat och tog bort mannakraften, tog bort viljan, handlingen? Stuart Mill säger att det var den hjärtlösa kvinnan som kom med det stora hjärtat och narrade ihjäl mannens stora hjärna. 
<sec/>
Stuart Mill, Stuart Mill, du blev också bortpjåskad, men du var man den gången du skrev: »Hustrun är en bundsförvant åt allmänna meningen. En man, som lever i äktenskap med en kvinna, vilken står lägre än han i intelligens, finner i henne ständigt en motvikt mot, eller vad värre är, en hämsko på varje strävande att bliva bättre än den allmänna meningen fordrar. Med ett sådant inflytande i varje hus – – –  är det väl underligt, att männen i allmänhet icke höja sig över denna aktningsvärda medelmåtta, som börjar bliva ett så starkt utpräglat drag hos vår tid?» 
<sec/>
Johan som hade talat så han var blå om läpparne, slog nu upp fönstret och såg ut över landskapet huru solen lyste på Säntis och Glarneralperna, under det hela dalen nedanför ljudade av sång, skäll-klang och joddel. 
<sec/>
– Skriv ner det där som du talat, sade vännen; om du törs! 
<sec/>
– Ja det ska jag göra, svarade Johan, och det ska bli slutet på fjärde delen av Tjänstekvinnans Son. 
<sec/>
– Och den femte då, vad ska den handla om? 
<sec/>
– Fråga framtiden! 
